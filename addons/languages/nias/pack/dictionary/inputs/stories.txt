Asu Gatua ba Ono Nambi

So sara nono nambi si no ibörötaigö tumbu ŵaha. Börö da'ö imane tödönia wa no ebua-bua ia ba no tola sa'ae mofanö samösa ia.

Me tanö owi me ikaoni ia inania moroi ba nahia wemanga ndru'u, ena'ö mangawuli ba nomo, lö ifondrondrongo li ninania. Itohugö manö wemanga ndru'u.

Lö ara aefa da'ö me ifazaŵa hörönia, i'ila wa lö nambi si toröi, no oi mangawuli ira ba nomo.

Hatö ya'i-ya'ia. Ba arakhagö aekhu göi luo. Ibörötaigö oroma lumö-lumö sanau tou ba danö. Ba itörö göi oho samaliŵa-liŵa ndru'u, molili irege itugu ata'u ia.

Me itörö tödönia nasu gatua sata'u ita, mondriri ia. Ilau mege-ege. Ikaoni-kaoni ninania me ba zi lö aröu i'ila sageu nasu gatua si so ba zi so eu.

I'anema'ö i'ila wa simate sa'ae ia.

"Hakhösi tödöu ndra'o, asu gatua," iŵa'ö khö nasu gatua ba maniri-niri göi ia, "U'ila wa edöna ö'a ndra'odo. Bahiza fatua lö ö'a ndra'o foli ua zurune ena'ö ulau manari ba u'omusoi'ö dödögu ndrege zi tola ulau."

Fao göi dödö nasu gatua wamoli surune fatua lö manga ia, börö da'ö ifoli zurunenia ba manari-manari nono nambi no mege.

Gasa-gasa da'ö mowaö-waö nasa ndra nambi soya, lö nasa larugi nomo. Ba irugi ira li zurune nasu gatua. Simanö göi ndra nasu sozago nambi, larongo li zurune andrö ba la'ila wa sinunö andrö no sinunö nasu gatua fatua lö manga.

Andrö wa lalau fagohi mangawuli ba nahia wemanga ndru'u.

Me i'ila ira asu gatua, iböhöli wamoli surune ba ilau moloi. I'amalöisi wa ilau ua mamoli surune ba lö i'anema'ö i'a nono nambi andrö.

Manö-manö andre nisura Aesop, samösa niha Yunani sauri töra 500 fakhe fatua lö tumbu Yesu. Ae ba da'a wamaigi manö-manö bö'ö nisurania.


Asu, Gadao ba Asu Gatua

Meföna so sageu nasu si fahuwu khö sageu gadao. Omasi sibai ira wamaigi banua bö'ö ba gulidanö. Andrö laröi mbenua si so ya'ira ba la'o'ö lala saekhu ba gatua. Owua-wua dödöra ba wofanöra ba irugi iada'ö lö göi si falukha ira taha-taha ba lala.

Me aekhu luo, la'alui nahia heza tola lalau mörö. Lasöndra sara geu si so tögi tou ba mbörö. Ilau ia bakha ba dögi andrö asu, ba isaŵa ndraha geu gadao. Ba lalau mörö, ahono-hono dödöra.

Me arakhagö moluo maoso gadao. No olifu ia heza so ia. Iwalinga so ia nasa ba mbenua, heza to'ölö ilau fakuru'ua ba wanusugi niha ba urifö. Andrö ifadölö ia, ifakiba ma ifangafo gafinia ba ilau fakukuru'ua. Bahiza no ifaoso nasu gatua, tenga niha sanguri ya'ia.

Me irongo wakuru'ua andrö asu gatua, maoso ia ba ibörötaigö mangele ndrilonia, me i'angeragö wa so gönia ba zihulöwongi. Ihatö'ö ia ba geu si so gadao, ba iŵaö khönia, "U'owai ndra'ugö ba gatua andre, amagu gadao. Omuso sibai dödögu me u'ila ndra'ugö. Faduhu dödögu wa tola fa'awö ita."

Itema linia gadao, "Omuso sibai göi dödögu, amagu asu gatua. Na tola ba hatö'ö ndra'ugö ba mbörö geu andre. Ba da'ö tou so genonigu sanuturu lala khöu hewisa ena'ö irugi zi so ya'o."

Ihatö'ö göi asu gatua, ifasui mbörö geu. Ba zi lö mudöna-döna ira'u ia asu.


Ba'e ba Angi

Ba zi samuza luo samuza inötö me föna, so sageu mba'e sebua si so ba gatua. Ba gotalua mba'e soya ba ngawawania, ba ha ya'ia wondrege zebua, lafotöi ia lahöhö mba'e (Li Indonesia Pemimpin kelompok kera).

No ilau mudadao yaŵa ba ndraha geu aŵöni sebua ba salaŵasibai, lö ahono nonohörö ifakhö-fakhölö ia wamaigi fasuinia. Imane tödönia lö sabölö baero ndra'o. Ilau mu'ao-ao, ibözi-bözi dötö'ania imane, "He sökha, he böhö, baeŵa, ulö, boroe, buaya, ba he teu toho, he angi sabölö, ba lömanö si tola making ma mama'ala ya'o".

Larongo da'ö ira ngawawa nangi, aukhu dödöra lamane khö nawöra, "Harumani sa ia lahöhö mba'e da'a. Hana wa'ebua sibai garogonia." 

Latema lalau mamagölö ba wahulösa wanandra fa'abölöra ba wofa'ala mba'e nomege.

So 4 (öfa) ngawalö nangi samalua wahulösa, wanandra fa'abölöra ba wama'ala ba'e nomege, ya'ia da'ö: 

1. Angi Sabölö (Ii Indonesia angin kencang). Imane angi sabölö, "Lö irugi matonga luo na utörö ba zi so mba'e da'ö yaŵa ba hogu gaŵöni, ba lö lala wa lö aekhu ia si tou".  

2. Angi Laöhö (Ii Indonesia angin badai). Imane angi laöhö, "Lö irugi fofanö na utörö ba zi so ia yaŵa ba hogu gaŵöni da'ö, na ubalagö hogu geu ba zi so ya'ia ba lö lala wa lö aekhu ia si tou." 

3. Angi Fuyu (Ii Indonesia angin puting beliung). Imane angi fuyu, "Lö irugi alölö sara afo na utörö ba zi so ia yaŵa ba hogu gaŵöni da'ö, ha sabata börö tenga ha ubalagö manö, ufaogö göi wamuta ba uhofo ia, ba lö lala wa lö aekhu ia si tou.". 

4. Angi Sihoho-hoho (Ii Indonesia angin sepoi-sepoi). Imane angi sihoho-hoho, "Me no fahasara dödöda, ba lö fatimba dania na mibe'e khögu ginötö wotandaigö wamuwusi ba'e andrö."

Me no lahalö wamagölö ira angi si'öfa ngawalö no mege, ba labörögö wahulösa wanandra fa'abölöra zamösana. Angi si'oföna  manandraigö ya'ia da'ö:

1. Angi Sabölö. Ibörögö wofanö angi sabölö. Ana! A'oi humombo mbulu lehu ba agaolo hogu geu, ba me irugi hogu gaŵöni si so ba'e no mege ba tokea mba'e, itandro wangolembai daha gaŵöni, lö aekhu ia si tou heŵa'ae ara tebato nangi sabölö. 

Ba me no tebato nangi sabölö no mege, ba iboho mbawa ba'e imane, "Si lö eluaha ba dödögu wa'abölöu angi sabölö."

2. Angi Laöhö. Ibörögö wofanö angi laöhö. Ana! Muhöngö-höngö si fao teu sabölö, a'oi agafatö ndraha geu, rawa-rawa wa'asika mbulu gae, ba oya göi zagaso'a geu. 

Me'irugi hogu gaŵöni si so ba'e no mege; ba tokea mba'e itandro wangolembai ndraha gaŵöni, lö a'ekhu ia si tou irugi tebato nangi laöhö. 

Ba me no tebato nangi laöhö ba no iboho-boho mbawa ba'e, imane, "Si lö eluaha ba dödögu wa'abölöu da'e angi laöhö."

3. Angi Fuyu. Ibörögö wofanö angi fuyu. Ana! Me tohare ia no aitö simane ndra'i mbowoa, ogömi gulidanö, höngö-höngönia abölö ebua moroi ba höngö-höngö nangi laöhö, manigaolo ba fafuta-futa moroi yaŵa ba lawuo, ifaligoi mbalönia zi hulö gi'o mbu sebua sibai. Si göna balönia sifafuta-futa ihofo manö gofu hadia ia, ifazaŵa si yaŵa ba dalu mbanua aefa da'ö ihawiaigö tou ba danö. 

A'oi agafatö hogu geu, ba so göi geu sagabo'a mbaya sasöbi fao wa'a, agalöwa ngamohi mbanio solaeguara, hezo nitörönia abölö ebua wa'atekiko. 

Ba me ahatö irugi hogu gaŵöni si so ba'e no mege, ba no tohöna ihaogö wanalagui töla gawöni ba'e. No itandro wangolembai, ba me ofeta khönia nangi fuyu, ba lö i'efasi wanalagui töla gawöni heŵa'ae afatö lalai döla gaŵöni si so ya'ia. 

Ba me no mofanö nangi fuyu, awena i'efasi wangolembai döla gaŵöni ba'e. No afusi mbawania börö wa'ata'u, ba ba gafuriata sa'atö no iboho mbawa ba wa'osilöyaŵania, imane, "Si lö eluaha ba dödögu wa'abölöu angi fuyu." 

4. Angi Sihoho-hoho. Ba gafuriata ibörögö göi wofanö angi sihoho-hoho, me mofanö ia ba lö ida'i-da'i, lö na'i tobala mbulu geu, hulö ha iwusi-wusi ma'ifu manö. 

Ba me ahatö irugi hogu gaŵöni si so ba'e no mege; ba imane ba'e, "Eh..! Lö sa'e eluaha ba dödögu wa'abölöu angi sihoho-hoho. Angi fuyu manö na'i ba tebai i'alanido". 

Börö wa'osilöyaŵa mba'e ifagaya ia yaŵa ba dete ndraha gaŵöni. No iboho-boho mbawa, imane ba dödönia, "Lö si tola mangalani ya'o." 

Lö ara aefa da'ö, me lö tebato iwusi-wusi ia angi sihoho-hoho ba ihawui ia fanuköu, alau hörönia yaŵa ba dete ndraha gaŵöni. 

Me mangifi ia, ibukhö'ö ia, ha ahou zamö'i. No awai ahele atoru ia si tou afatö zolania. Hatö fe'e ba fa'ala-alai zalua khö mba'e, awena so waniasa me no i'osiwawöi wa'abölö nangi sihoho-hoho. 

Gunania manö-manö da'a si tobali möli-möli ba wa'auri sero ma'ökhö:

 Böi tabe'e fönada wa'abölöda
 Böi tabe'e fönada wa'ebua gokhötada
 Böi talau wa'asiliyaŵa
 Böi talau wa'agambaoho
 Lömoguna wa'ebua lawukho
 Lömoguna wa'ebua garogo
 Böi ta'osiwawöi ngawalö zigide-ide, si ha ma'ifu, sino öna-öna, siraohamö, btn
 Böi ta'osiwawöi na so niha samomo molo'ö zikhala, ha zangila na onekhe ia moroi khöda


Baeŵa Moro'ö
Meföna ba Danö Niha molo'ö nidunö-dunö ma manö-manö ndra satua moroi yaŵa, banua ba Danö Niha si'oföna sibai so ha tölu ngawua mbanua sebua, ya'iada'ö: 

Mazingö ma Mazinö Laŵindra sato niha tanö-raya,

Botoniha Yöusihönö, tanö yöu, ba

Boto Mörö'ö Siliwuöniha, tanö ba gaekhula.

Ba mbanua sitölu da'e ato niha sowanua khönia.

Ero banua misa so zamatörö, nifotöi Balö Zi'ulu, Balugu, ma Salaŵa sato sibai. Fefu ndra sololohe famatörö ba mbanua sitölu andrö oi zara fahulö ira ba wondrou'ö: fa'atua-tua, fa'owaöri mboto, ba fa'afalawu gokhöta, zisiŵa soi siŵa ngawalö ba nono wobanuasa ba nono wobarahao khöra.

Ba zi samuza luo ha samuza ma'ökhö, ilau teu sabölö-bölö i'otarai miwo manu siföföna ba zahulö irugi moluo, ofeta ba zilaluo lö i'ila döhö deu, irege fefu nungo nidanö a'oi falawu molö, simanö göi nungo nidanö Oyo sanörö mbanua Boto Mörö'ö Siliwuaniha. Alua molö si falawu-lawu sombala daso. 

Ato niha he iramatua, he ira'alawe, iraono, awö ndra satua site'u'u wombaloi wa'alö molö. Owulo ira ba kade ma lafo kofi. Ira satua a'oi zara mamato-matou wa'ahöli-dödöra wa'ebua molö samuza da'a moroiba molö segebua ba zi no numalö. Ba gotaluara so zanguŵa'ö wa fa'aso molö samuza da'a oi sohokha-hokha mbuda ma sata'u ita wa'atoharenia, ha sangatö ba no falawu ibala ndraso. Sito'ölönia na simane da'ö wa'atoharenia, so zaliŵaliŵa-ba-danö zangahani moroi ba narö hili, simane ulö ma baeŵa sesolo.

Ba gotalua ndra satua zowulo ba lafo sebua andrö mozizio samösa duada si no afusi mbu högö sobumbewe ba sogambi sanau, asese lakaoni khönia tuada ere. Mu'ao ia imane: "He ya'ita fefu banuada si so ba zinga nidanö Moro'ö, mi'angelama, böi abölö ahatö ita ba zinga mbewe nidanö. Tola manö ba zi lö mutötöna itörö ulö ma baeŵa sesolo sangahani, ba böi tobali ita uso dödönia ba wamohagö ya'ita. 

Me no aefa laluo ba zi lö mutötöna terongo li zi'ao-ao sifao we'ira-ira hulö nigohi mbekhu moroi raya ba lulu nidanö Oyo, lamane: Angelama, angelama, miaröu'ö ami ba zinga nidanö, mibini'ö ami, hiza misiyöu gulö sesolo mangahani. Ya'ami ira onomatua sihino döla, onomatua salio boto mihalö wangönami! Ba wamondrongo si'ao ba so'ira-ira, fefu niha a'oi afusi mbawa moloi ndrora ba wa'agata'u. A'oi fabali toyo niha sowulo ba lafo, lalau moloi miyaŵa ba hili, a'oi mo'ira-ira ndra'alawe sifao iraono sigide-ide börö wa'ata'u. Ato zamini'ö ya'ira ba detembuatö ba narö zagö, so gö zolau ya'ia ba narö gambala, so göi ndra niha satua zogikhi töla ba zangandrö ena'ö lafalua khönia wangotome'ö iraononia. 

Ira onomatua sabölö töla, onomatua salio boto, lafa'anö ira, so zangai toho, gari, balatu, fafo, baluse, bagogama, ba tanöbö'önia. Lafake mbaru göröba ba wanuwö. Lafa'oli ira ba mbewe nidanö ba wanema'ö nudu samawukaisi mbanuara ba Mboto Moro'ö Siliwuaniha. Ato göi ndra ama zolohe remoremo eu ni'oguna'ö ba wanuliö udu. Hadia zifakhamö ba dangara simane so zolohe goyakoya, danga wogaoi haru famalökha galame, ba tanöbö'önia. Ohitö dödö ha sambua, ba wama'ala nudu sameta'u niha ulö sesolo nirongora. 

Ba gotalua wa'afawuka dödö ba wa'ata'u, me ha sangendrulu niha sagabölö ba wogamö singa nidanö, so namada sotöi Balugu Sangenisato ya'ia zanuhe bakha bambanua Boto Moro'ö, muhede ia ba wamahono niha sato sowulo ba zinga nidanö, imane:

"He ya'ami onomatua sabölö sihino-döla salio boto, böi i'enemai alio fawuka ogömi-dödö ba wa'aösö. Haogö ua wamondrongo duria nirongo, fahela ua hadia ba dödö, böi aösö faduhu-dödöda ba zawena morongo, lö na'i tatu na atulö ba na faya, ba hana alio sibai muhi'a-dödöda ba wamalua fasuwöta si lö ta'ila haniha zanuwö ya'ita". Faböi fasala ita ba wangotahögö ya'ia, ta'osisi'ö ua he zo zindruhunia. Amatunöisi ua ba zatua si no biha fangera-ngera, fa böi alua khöda gabula dödö sofenaeta. Na no mu'ila hezo zindruhunia, awena tafaudugö wangöna nihenagöda ba wanema'ö emali salua andrö.

Atulö sibai mene-mene nifaehagö namada Balugu Sangenisato, faudu ba faböbö ia ba gamaedola zatua föna khöda ba Danö niha me lamane: Na lö satua sangila mo'ere, na lö satua sifabewe, itörö narö danö afore, itörö hogu geu lauru wakhe. Ba wamondrongora mene-mene namada Balugu Sangenisato, niha sato ya mendrua manö ndraono matua sabölö töla onomatua salio boto, awana oi fatöngö bawa, me awena aboto ba dödöra wa nifaluara lö enahöi, me nilau ba wa'alio nifalua ba wa'aösö. Andrö lahalö sambua gangetuala ba wangosisi'ö hadia sibai ni'ata'ufi zaurifö sangahani ba nidanö Oyo andrö.

Me no lahaogö wangosisi'ö ba lanehegö sibai, awena aboto ba dödöra wa tenga ulö sesolo zangahani ya'ia ba nidanö Oyo da'ö, ba hiza'i baeŵa sesolo sotalinga sizai daga lou mbawa ba no a'usö gindrö-kindrönia.

Awena a'oi zara laboho mbawa khö nawöra iraono amtua sabölö töla, me tenga sa ulö sesolo zitohare ba nidanö Oyo, no i baeŵa sesolo. Andrö ha ahou zamö'i teboloso duria ba mbanua Boto Moro'ö Siliwuöniha wa tenga ulö zalua, ba hiza i Baeŵa sesolo. Ba wamondrongora turia safuria da'ö, ira niha sato soloi ba hili megeno la alio'ö wangai balatura fahulö ira lagamö-gamö zinga nidanö Oyo nomege, simanö göi ndraona sigide-ide sege-ege sifa'alai megeno oi zara lahalö khöra nono gara ba wanebu baeŵa ma sa dania mate na no göna ba högönia. Ha sangendrulu ira wogamö singa nidanö. Hadia gohitö dödöra? Fahulö ira enaö ya'ira zi'oföna mamesokho baeŵa sesolo andrö. Börö molo'ö angetula wahasara dödö ba Danö Niha nifotöi Amakhoita ba wofua ahulua, haniha zi'oföna mamesokho; ya'ia zahulu, ba tana khönia ma urakhania ebua moroi ba niha bö'ö. Da'e zahöli dödöda ba wamaigi warange ndra banuada, faudu ba gamaedola zatua me imane: Na ba döŵa ŵani sambua benua lö ya'o, ba na ba döwa gaesoso ba tanö föna so ndra'o.

Me no oi owulo niha sato ba zinga nidanö, oi zara la balagö nawöra, ba sogöi zifatuli hulu fahulö ba woagö mbewe nidanö. So ba gotaluara Balugu Sangenisato i'amenesi ira mohede mu'ao ia imane: "He ya'ami ira banuada sato, miangenanö böi ha mohufa-hufa manö. Böi mi eŵa mbaeŵa na hõnõ wa ifuta ofagaölö ia ahele mbalatumi ba tola mesokho ami, mifaudugö woleŵa gamaudu mbaginia, böi mi'ewa dalu ba mendrua manö gi'onia, böi fahulö ami ba woleŵa, tokhai mbalatu khö nawömi. Abölö sökhi mi faduhusi todö khö zonekhe ma sito'ölö fagai baeŵa ma si no asese moleŵa baeŵa, hakha ya'ira zama'ala me ba da'ö göi so wa'onekhera."

Awena ahono niha sato no mege, lawuwu ira furi, lafolala föna ndra satua sonekhe ba wangai baeŵa, andrö me no larugi zinga nidanö ba zi so baera silö tebato ba wombukhö-bukhö'ö ya'ia, la baloi ndrege oroma högö ba baginia, ha sangaefa la'olewa'ö bagi, ahou zamö'i aetu mbagi baeŵa ba wotataisira, tezaumba högö yaŵa ba ngöfi. I'anemaö ha sangendrulu niha sato he satua he iraono hasara-dödöra ba wolulugö baeŵa sesolo da'ö ba ngöfi nidanö. Ba da'e faböbö gamaedola ndra satua föna na lamane: "Aoha noro nilului wahea, aoha noro nilului waoso, alisi tafalaŵa-laŵa, hulu tafaewolo-wolo" eluahania "Alio na nifalului zato".

Me no ofeta ba ngöfi ba dete danö, fefu ndra sabölö töla ba sagatarö balatu lafaluluisi wanatawi, so zangai gaöti, so zanga'i förögi, so zangai lalae, ba so zangai si'e, sölu, ba fakake tanöbö'önia. Ira satua si fao iraono modadao ira lafasui zanatawi ahuluara baeŵa sesolo. Me no aefa la tatawi, ba labagi ladozigö ira fefu fagölö-gölö wa'egebua lö högö ba lö i'o. Oi omuso dödöra wangawuli ba nomo, fefu oi monoro danga ira Lasuno Luolangi ba wa'owua-wua dödö.

Ba lala me mangawuli ira, oi zara lafatou-tou tödöra, lamane: na lö Balugu Sangenisato zo'amenesi ba sa nuturu lala khöda, ba tola ahöwö ita baeŵa sesolo da'ö. Ba da'e itörö na laŵaö-ŵaö ira satua ba gamaedola: Andrö wa so zatua sanguŵa-nguŵa'ö, andrö wa so gere sondröniaö wa me sumange onönötania: Satua za nguŵa-nguŵa'ö, iraono zolo'ö-lo'ö.

I'otarai me luo da'ö lö aetu itörö-törö dödöra Baeŵa Moro'ö solohe fa'owua-wua dödö.


Balugu Sihönöfao

Me föna so samösa zalaŵa sotöi Sihönöfao si raya ba Hilizihönö. So khönia fulu nono matua.

Samuza ma'ökhö maoso Zihönöfao, möi ia tobali tome khö mbalugu Gaza ba Hiliganöwö. I'ohe fao khönia nononia si dafulu awö ndra niha mbanuania, mato daotu ira fefu.

Ba imane balugu Gaza: "Salaŵa sebua domeda andrö ba ato göi nawönia fao. Börö da'ö ni'ebua'ö ndriwora ba nifosumange ira!" 

Ba ifafahö lima nga'eu mbawi so zi fulu alisi ba so göi zi fa sazilo. Ihalö wiga segebua ba figa tanöbö'ö ba ifönui faoma zimbi ba fakhe. A'oi afönu wiga, tenga ha ma'i-ma'ifu.

Ba labörötaigö wemanga.

Me luo da'ö so göi huku ba ndraono niha, wa lafuli ösa mbalö gö ba mube'e si bakha ba zowatö.

Ba hiza imane balugu Sihönöfao: "Alimagö na takhete göda andre khöra. Data'a ndrohu-ndrohu ni'ada ba si tebai ta'a talöwösi, ta'ohe ba nomoda, öda ba ö zoroiyomoda."

Ba latema lakhete ma'ifu ndriwora, ezai tuturu ba lafabe'e'ö si bakha khö ndra balugu Gaza.

Ba manga ira irege abuso ira fefu. Aefa da'ö lahalö mowa, lalöwösi zi tosai göra, abönö norora wangawuli ba khöra.

Ba lafaigi-faigi moroi furi ira balugu Gaza, ononia ba ndrongania. Mukökö-kökö ira lamane: "Haniha mbalugu Sihönöfao andrö? Lö ni'ilada niha si töra folu'a-lu'a moroi khönia!" Ba lanönö na sa: "Lau ua, na möi ira samuza tö, no ta'ila sa'atö zu'a-su'ara."

Ba lö ara furinia, möi zui ndra Sihönöfao fatome khö mbalugu Gaza. Börö lamane tödöra, ebua zui dania ndriwoda.

Ba hiza imane balugu Gaza: "Hiza ndra domeda no, si mate fa'obou'a!" Ba tema ihalö ha tölu hie ni'owuru tobali ndriwo ndra niha sato andrö. Ba fakhe ha ezai gokho. Irege lö sa'ae noro danga ndra mbalugu Sihönöfao wangawuli ba khöra.

Ba mangawuli manö ndra Sihönöfao, no aila-aila ira. Lawöwösi zi no alua lamane: "Me na na no ebua tafuli khöra me ndröfia no."

 Famatimba 

No tesöndra manö-manö andre ba zinura H. Sundermann, Niassisch-deutsches Wörterbuch, niraka töra otu fakhe si lalö. Lö ibe Sundermann geluaha ma böröta manö-manö andre. Ifa'oli ia ba zinura andrö no mege si tobali lala wangoroma'ö ba niha Jerman hewisa gangolifa wehede ba Li Niha na lafaomagö ia Li Jerman.

Ba hiza lö ahilu sibai wamotokhi eluaha manö-manö andre. Ba gahe manö-manö no mube'e geluahania. Lawöwösi wehede ni'oguna'ö zanutunö. Eluahania lö guna waniasa furi, na lö ba dödö wamolakhömi hada si sökhi simane fame'e urakha. Ba Li Inggris asese laŵa'ö, Sharing is caring eluahania na öbagi zahulu ndra'ugö ba nawöu niha, na öbe gurakhara, no tobali da'ö lala wangoroma'ö wa ibe ba dödöu nawöu niha andrö, wa öfosumange ira, wa ö'omasi'ö ira, wa ya'ugö andrö no niha sinangea ni'omasi'ö göi.

Fabö'ö ia ba manö-manö simane Gaga. Ba manö-manö simane Gaga lö i'anema'ö manga ba dödöda geluahania. Moguna mangera-ngera ita ua wangalui lala wamatöfa ya'ia ba wa'aurida. Harizaki wa ba manö-manö Balugu Sifahönöfao, lö moguna tafarekha-rekha mbelewa garida ba wamoboto ya'ia.

Ba hiza so sambua tö zinangea muŵa'ö ba manö-manö andre. Niha ba nahia nitutunö no si so ba danö raya. Ba hiza lala wanura manö-manö no ba lala wehede ba danö yöu. Lö ta'ila na no ifabö'ösi manö-manö nirongonia Sundermann ma zui manö-manö andre no ni'a'azökhi ba danö yöu, ha niha ba nahia moroi ba danö raya.

 Nitöngöni 

 No muhalö manö-manö andre moroi ba wanga'ali ba Li Niha ma'ökhö, nifa'anö Sirus Laia (faigi khai-khai baero tou). Börö da'ö abölö adogo-dogo ia ba alösö wanutunönia moroi ba nisura H. Sundermann töra otu fakhe si lalö.
 No mufabö'öni döi manö-manö andre moroi ba wanura Sundermann "Sihönöfao ba Gaza". Abölö atöla ba dödöda döi "Balugu Sihönöfao" si no tobali duma-duma, wa lö lua-lua wa'olohu awö wa'osilöyaŵa.


Bawi satua-tua

Me föna ba sambua mbanua saröu so sageu mbawi si no atua-tua sibai. I'ila wa laföfölö ia niha na irugi dania inötönia, simane bawi bö'ö ba mbanua andrö. Börö da'ö i'odödögö wangoguna'ö ginötö wa'auri si toröi khönia.

Ifomaha ia ba fefu ngawalö wangi'ila nifa'ema khö ndraono ba zekola. I'osindruhugö sibai irege tobali atua-tua ia. Ato niha mbanua si möi khönia ba wamondrondrongo mene-menenia ba omasi-masi göi ia wanolo niha na so zabu dödöra.

Samuza ma'ökhö alua lökhö sabölö-bölö ba mbanua andrö. Oi tekiko nösi zinanö khöra irege lö mowua ba lö mamasi niha. Ato niha sabu tödö wa lö tobönö wangönara. 

Me i'ila zalua simanö bawi andrö ba muhi'a dödönia ba wanolo ya'ira. Börö da'ö möi ia khö zatua mbanua ba iŵa'ö khönia wa itehegö laföfölö ia ena'ö böi olofo niha mbanua.

Ba mböröta mangiwa dödö zatua mbanua andrö, ba hiza i'aro'ö dödönia bawi andrö, wa no lala satulö da'ö. Andrö lafahö mbawi da'ö ba nagolenia labagi-bagi khö niha mbanua so'amböta soguna.

Me owulo ndra niha mbanua ba zinga galitö, me no ahori manga ira, itörö tödöra fefu niŵa'ö mbawi satua-tua andrö. No ibe'e wa'aurinia ena'ö tola auri ira. I'anema'ö aboto ba dödöra wa fozu wa'atua-tua andrö no ba wangoguna'ö ya'ia ba wanolo niha bö'ö ba tenga ba wangowuloi fangi'ila ma fa'onekhe.

I'otarai ngaluo andrö latörö-törö tödöra mbawi andrö fefu niha ba mbanua. Lö aetu latutunö khö ndraonora mitou wa bawi andrö no samösa guru sindruhu. No ya'ia zamomaha ya'ira hadia guna wa'auri ba gulidanö si no ifataro Sokhö.


Bo'ole ba Bebe

Simane si no ta'ila, ilu'i-lu'i nomonia bo'ole. Gofu hewisa wolaunia, tebai iröi nomonia. Molo'ö nidunö-dunö, alua zimanö me i'elifi ia Yupiter börö me areu ia, no i'agö-agö manö nomo ba lö möi ia ba wangowalu Yupiter, heŵa'ae no laforege wogaoni ya'ia.

Ara furi hö, ibörögö maniasa dödö mbo'ole. Mena na no möi ia ba wangowalu andrö. Ero i'ila ha wa'asökhi wehombo-hombo wofo ba hawa'aoha manaoka-naoka gawelu ba aurifö tanöbö'ö tobali abu sibai dödönia.

Omasi göi ia wamaigiö ulidanö, hiza sa ia faoma omonia ba hulunia awö tanga ba ahenia si no adogo-dogo, arakhagö tebai idöni mbotonia.

Samuza ma'ökhö falukha ia mato hadauga mbebe. Ba izara-zara khöra gabu dödönia.

"Tola matolo ndra'ugö wamaigi ulidanö," laŵa'ö ira bebe. "Aro'ö wangusu ndraha andre ba ma'ohe'ö wehombo yaŵa ba mbanua irege tola öfaigi fefu mbanua tou ba danö. Awai i lötolalö'ö öhonogö ndra'ugö. Na lö'ö ba aekhu ö tou."

Omuso sibai dödö mbo'ole. I'anema'ö i'abölö'ö wangusu ndraha andrö, ba bebe sidarua mangusu madombua balö. Lalau muhombo lumalö ba lawuo.

Fatutu göi itörö wehombo buru'u. Me i'ila ndra bo'ole ba bebe ahöli sibai dödönia ba mu'ao ia imane, "Silötolalö'ö razo ndra bo'ole da'a!"

"Hana ba... " ibokai mbawania bo'ole.

I'anema'ö aefa mbawania moroi ba ndraha ba atoru ia tou, aekhu ba dete sambua gara same amumu oi dölania.


Bua Duho Sabölö Töla

So niha föna, raya ba mbanua Mazingö, Bua Duho Sabölö Töla döi. So khönia dandraya, bua gölöbaha, fameta'u nawönia salaŵa, na alua ba dalu zinata, fameta'u nono matua sabölö töla fefu. Da'ö guna Dandraya bua gölöbaha khönia, famini'ö daroma li zi duhu, famila'ö zatulö börö.

Da'ö ha samuza ha ma'ökhö khö Mbua Duho Sabölö Töla, ifatenge zangai halöŵönia, wanagö manu ba mbanua Mazingö. Ba me no la'ila, ba lafatenge khö Mbua Duho Sabölö Töla, lamane: "No managö manu zoroiyomou, Bua Duho Sabölö Töla, no ma'ila ba dangara, me lahalö. Ba möiga muŵa'ö mböwö khöu iada'a, ya'aga sinenge zalaŵa ba mbanua Mazingö.

Ba lö itema lira Bua Duho Sabölö Töla, si bakha ba zuzu hare dawöla; ba da'ö mörö-mörö ia, ba dandraya bua gölöbaha andrö.

Ba muhede zui ira khö Mbua Duho Sabölö Töla, lamane: He, Bua Duho. Nifatenge zalaŵa ndra'aga, ba wangai böwö wanagö zoroiyomou."

Ba maoso Mbua Duho Sabölö Töla si bakha, i'olobigö dandraya bua gölöbaha andrö, famoloi nono matua sabölö töla baulu. Ba me larongo da'ö sinenge no mege, ba moloi ira, baulu ba lawa-lawa, ata'u ira wamondrongo da'ö khönia.

Ba larugi khö Gözö sanema böwö, ba ladunö-dunö khönia fefu nirongora khö Mbua Duho Sabölö Töla, lamane: Lö ma'ila hadia ni'olobigönia ba gandrauli gosali, ba ata'u sibai ndra'aga andrö, tokea ndra'aga, ba malau moloi ba da'ö". Lö aboto ba dödöra dandraya bua gölöbaha andrö, fombalugö daroma li zi duhu, wa famila'ö zatulö börö.

Ba ifuli ifatenge zanagö ba mbanua Mazingö Bua Duho Sabölö Töla, ba noa zui la'ila ira niha ba lamane: "Nifatenge Mbua Duho Sabölö Töla ndra'aga." Ba labe'e khönia zinagö ba i'abe'e'ö dödö.

Ba lafatenge zui salaŵa mbanua Mazingö nono matua sabölö töla. Ba larugi yomo dalu zalo khö Mbua Duho, muhede ira khönia, ba lö itema lira. Ba mendröfa lakaoni ia baulu, ba wanguma'ö böwö wanagö khönia, ba lö idema-dema.

Ba i'olobigö zui dandraya bua gölöbaha no mege, famalugö zi duhu khönia; ba moloi zui zinenge andrö no mege. Ba ahöli-höli dödö niha fefu, samondrongo da'ö. Lawai hadia, wa moloi zinenge, na no larongo. Ba meziŵa ae ifatenge zinengenia, ba wanagö ba mbanua Mazingö andrö ba lö ba dödönia, me so khönia mbalu-balu daroma li zi duhu, tandraya bua gölöbaha andrö.

Ba ha samuza ha ma'ökhö, ba ifatenge zui zanagö niha ba mbanua Mazingö Bua Duho Sabölö Töla; ba noa zui la'ila da'ö.

Ba mamagölö zalaŵa mbanua Mazingö, lamane: Ha niha zi möi sinenge khö Mbua Duho?" Ba lamane ono matua sabölö töla, ira Tabalonga Li Mangaraza: "Damöi ndra'aga ua, ba wamaigi ya'ia."

Ba oi la'ohe ndrange si lito we'e-we'e, awö gari, sezai lawayo tu'i, awö doho si siŵa roi-roi, awö mbaru si felezara winaeta, awö detenaulu töla; no lafaulu wangönara fefu.

Ba me larugi golayama khö Mbua Duho Sabölö Töla ba lalau ndrange ba da'ö, fameta'unia, ba lakaoni ia tou ba golayama. Ba lö ata'u ia yomo ba zuzu hare dawöla, no mudadao. Ba lafuli lakaoni ia, lamane: "Ae tou, no managö niha ndra'ugö, ba möiga mangai böwö khöu, ba na lö'ö atö öbe'e, ba mahalö khöu, ba na öbe'e göi, ba mahalö atö khöu." 

Ba lö itema lira Bua Duho Sabölö Töla, ba zuzu hare dawöla. Ba lakaoni zui ia, me larugi doyo nora. ba lö'ö zui itema lira. Ba me larugi yomo dalu zalo khö Mbua Duho Sabölö Töla, ba lafuli lalau ndrange ba da'ö; ba mudögö nomo Mbua Duho Sabölö Töla, ba lö ifaliŵa ia.

Ba mu'ao zui ira, lamane: "Ae baulu, Bua Duho Sabölö Töla!"

Ba awena i'olobigö zui dandraya andrö bua gölöbaha, ba zuzu hare dawöla. Ba me larongo zui da'ö sinenge andrö, ba moloi ira, lalau ira baora, tokea ira ba wamondrongo da'ö. Ba ahöli-höli dödöra fefu, he niha sato ba he sinenge no mege, oi ata'u zi möi.

Awena imane Gözö sanema böwö: "Böi tabusi dödöda ba da'ö, ya'ita banua Mazingö: so khögu wamaudu da'ö. Tabe'e fönania daroma li zi duhu. Akha. möi duada Henga'afo, ba wanguma'ö böwö wanagö niha khö Mbua Duho Sabölö Töla; yamu'ohe mbawa lauru, yamu'ohe woha-woha gafore, awö zaga ni'omanu-manu, awö mbalö gondrekhata, awö mbulu goyo faliera. Mibe'e ba zinga mbawandruhönia, mibabara yaŵa gafore si öfa lali, ba mitaŵi mbulu waliera, ba mifedadao tou mbawa lauru, ba mibe'e bakha ba da'ö zaga ni'omanu-manu, awö mbalö gondrekhata.

Ba ya'ugö, Henga'afo, ba böi nini-nini, wame'e ba mbawandruhönia, fa lö larongo, ba dadao ua ba lawa-lawania; awena mu'ao ndra'ugö. Ba böbö galogou ba zara-zara nomonia, ba talagui aheu, fa lö tokea ndra'ugö.

Ba hadia duada Henga'afo? No aköi sa'ae, balazi wa'atua, mendrua fafali za'a ba duturu; nilu'i na mondri.

Ba möi duada Henga'afo. Ba i'ohe no mege mbawa lauru, awö zaga, awö gafore, awö gondrekhata, awö mbulu waliera. Ba me irugi, ba lö nini-nininia, moroi tou ba newali, ba he ba doyo nora, ba he me irugi dalu zalo yomo. Ba ibe'e lauru no mege barö mbawandruhö, awö gafore, awö zaga, awö mbulu waliera, awö mbalö gondrekhata. Ba me no awai ibe'e da'ö fefu, ba möi ia ba lawa-lawa yaŵa, ba ifakaeŵe gahenia ba zara-zara no mege, fa lö tezaumba ia dania. Ba awena mu'ao ia sa'ae, imane: He Bua Duho Sabölö Töla! No managö niha ndra'ugö, ba möido muŵa'ö mböwö khöu!"

Ba lö itema si bakha ba zuzu hare dawöla Bua Duho Sabölö Töla. Ba mendrua mu'ao duada Henga'afo, baulu ba lawa-lawa, ba lö itema li. Ba mu'ao zui ia baulu, ba me irongo da'ö Bua Duho Sabölö Töla, ba i'olobigö zui dandraya andrö khönia, bua gölöbaha, ba zuzu hare dawöla; ba lö maoso baulu duada Henga'afo ba lawa-lawa, ihötöi fe'ao. Ba mendröfa i'olobigö si bakha dandrayania Bua Duho Sabölö Töla, ba lö maoso duada Henga'afo baulu.

Ba maoso ia, ihalö mbarunia, awö mbalatunia, awö dohonia, awö detenaulunia, awö ndraugenia, mangaro ia, möi mubunu duada Henga'afo baulu. Ba iroinagö zuzu harenia, ba wanibo ya'ia baulu mena'ö, ba no aekhu ia ba mbawa lauru, ba ibabara ia ba dotonia woha-woha gafore, ba iböbö ia taŵi-taŵi waliera, ba hulö zukha moroi tou mbalö gondrekhata, awö zaga ni'omanu-manu.

Ba awena fa'aökö ba da'ö Mbua Duho Sabölö Töla no mege, imane: "He tua! Beta da'ö khögu, mate ndra'o; lö urai u'ila zi manö khöu," Ba imane Henga'afo: "Da'ö mbawa lauru nifa'ohe'ö ndra tua, famaudu dandraya bua gölöbaha, famoloi niha, na alua khöu."

Ba imane Bua Duho Sabölö Töla: "Ube'e sa'ae daroma zi duhu, lö ubalia'ö zatulö börö, fuli beta ndra'o ba da'a, ena'ö auri ndra'o. Sökhi sa zi sökhi moroi ba zi lö sökhi. Sökhi zatulö, moroi ba zabila.


Bugi Sa'usöboto ba Balugu Luomewöna

So samösa niha ba mbanua Mazingö Raya meföna, töinia Bugi. Sökhi sibai mbotonia, hulö nilömbu gela-gela, lö mosinegu ba wo'amuatania, faoma wa'asökhira Mbalugu Luomewöna si so yaŵa ba Deteholi'ana'a.

Börö wa'asökhi mbotonia andre, labe'e töinia Bugi Sa'usöboto. Owukho sibai dödö Mbugi andre, me oi lakata-kata ia niha, lazuno-zuno, lö sitöra moroi ba wa'asökhinia ba mbanuara andrö. Mendrua manö me ha Balugu Luomewöna zi faoma fokhalania.

Samuza ma'ökhö tumbu ba dödönia we'amöi mamaedogö fa'asökhinia khö Mbalugu Luomewöna yaŵa ba Deteholi'ana'a. Omasi ia i'ila hewisa wa'afagölö mboto fefu.

Lö ara aefa da'ö, ifalua ninaö'ö dödönia andrö. Iröi mbanuania, numalö ia yaŵa ba Deteholi'ana'a. Lö olohi ia, me lö ahono dödönia na lö i'ila hewisa göi wokhala mboto Mbalugu Luomewöna andrö si no ara teholi te'ata.

Me no irugi khamötö dödönia andrö banua Teteholi'ana'a, i'ondrasi Mbalugu Luomewöna.

Hiza'i, ha fo'omo Luomewöna zi so, sotöi Silewenazarata.

Isofu Bugi, hezo Mbalugu Luomewöna, ba itema linia Silewenazarata wa no mofanö möi mukoli.

Imane Bugi khö Ziliwenazarata, "No teturia khögu tou ba mbanua Mazingö, wa no fondrege wa'asökhi mboto Mbalugu Luomewöna. Omasido ufaigi ia, heza zi sökhi ndra'aga ba mboto".

Itema linia Silewenazarata, "Me so ndra'ugö mege, ufaigi moroi sa, hulö a'ine Mbalugu Luomewöna ndrau'gö, he boto, he nukha, ba he sikhala. Lö mamakhalado, uwalinga ya'ia ndra'ugö, he falukha ami he lö'ö, ba no faoma sibai".

Ifuli zui mohede Mbugi imane: "Heŵa'ae faoma wa'asökhima ba omasido nasa möi mufaigi yaŵa Ndrundrutanö. Da mafaedo göi wa'asökhima."

Imane Silewenazarata, "Amagu wö da'ö, lö börö sökhi, tenga simane fa'asökhimö. Böi sa'ae faigi ia, tobönö khöu wa'asökhimö".

Lö olohi Mbugi Sa'usöboto. Möi ia yaŵa ba wamaedo fa'asökhira khö Ndrundrutanö.

Maoso Zilewenazarata ihalö khönia gari sitefuyu, i'ohe föna Mbugi, börö me i'ila wa no olohi sibai Mbugi, ba abao dödönia na lö latehe khönia we'amöi.

Imane Silewenazarata, "Hadia lö olohi ndra'ugö we'amöi?"

Itema li, "Ha sambalö wa möido ba wamaedogö fa'asökhima."

Imane Silewenazarata, "Lau, na lö olohi'ö".

Me no aefa ihalö ndranga gari si no i'ereni, ba ibe'e föna Mbugi, imane: "Simane danga gari andre wö, mboto namagu, he ö'ila he lö'ö".

Ha aefa iŵa'ö da'ö Silewenazarata, ba i'anema'ö tefuyu mbagi Mbugi Sa'usöboto, isaŵa furi mbörötu'inia, akandro hulu ba tai'o, ba simanö göi gahenia. Simanö göi nasa nösinia tanöbö'ö, oi tefuyu ba tekiko.

Lö sa'ae fa'asökhi mboto Mbugi, no tobali tefuyu ba tekiko, lö mangawuli sökhi. Heŵa'ae maniasa ia, ba lö sa'ae mangawuli zi no numalö, hatö fanaögö fa'akao. Oi ahöli dödö niha mbanuara me ifuli ia tou, lö idunö-dunö hadia mbörö zalua khönia andrö.

 Nitöngöni 

 No mufaudugö wanura ba EYD (Ejaan Yang Disempurnakan).
 No lö mufaogö wamo'eluaha, ena'ö lö aetu manö-manö ia ba tenga tobali famotu niha.
 No göi mu'alösö'ö ma'ifu wanutunö ya'ia.


Böhö ba Bae'a

Samuza ma'ökhö no owulo mbae'a ba mbotogeu sanau somumu nisöndrara bakha ba gatua. Hiza khöu, balazi wa'omuso dödöra, zara lakoko-kokoto nawöra tanöbö'ö, afu-afura faoma la'owua-wua'ö dödöra wemanga ö sami andrö, ahuluara. Hawa'ato mbae'a samondrongo li koto-koto andrö, oi humi'a dödö wangondrasi nahia si so boto mumu andrö.

Ba zi lö mudöna döna, tohare manö sageu mböhö sebua, no bada-badago mboto, no ifaöga wamakhö-makhölö ba wangalui önia. Itörö zinga mbotogeu somumu andrö, lö i'la-ila wa so mbae'a sanana-nana ba gamaudu da'ö, so nitendrenia, to'ewe misa barö ndru'u. Salöföra wö na'i lö nihundragönia, hadia mena'ö na agafufu.

Afökhö dödö mbae'a nitendrenia, imane ba dödönia, "Da ulau mofönu khö mböhö andrö."

Ifahatö ia khö mböhö, imane: "He böhö, hana wa asilöyaŵa sibai ndra'ugö, harumani wa ötendre ndra'o. Hana wa lö öfaigi-faigi lalau? Lö lai wa alaŵa sibai gaheu ba ebua mbotou, hana wa no öfaöga'ö na mofanö'ö, lö ba dödöu sa'ae awöu ösi gatua andre?"

Itema linia böhö wanguma'ö, "Hadia we..., ya'ugö wö'i zasilöyaŵa. Aine, da uhundragö'ö tou ba da'a!"

Imane zui Bae'a khö mböhö, "Lö lai wa'abölö, lö lai wa'anau gahe, baloi göu, samuza ma'ökhö ŵara lö falukha zui ita, u'oroma'ö göi dania khöu wa tenga si tebai ndra'aga andre."

Ibini'ö ia ba ndru'u, lö sa'ae ifarangai mböhö.

Inönö wehedenia böhö, "Böi oloi ba, hatö'ögö na sindruhu abölö'ö, da u'oroma'ö khöu wa'abölögu".

So mbae'a bö'ö, muhede ia khö mböhö, imane: "He böhö, lö lai wa'ebua mbotou lö lai wa'anau gaheu, ba lö lai wa'abe'e mbawau. Lö mu'ila haniha zimöna na talau fatandra wofanö ya'ita andre. Böi otanado ua ma'ökhö. Wa'olofogu na'i. Ofanö ua, hiza'i, na omasi'ö atö ö'oroma'ö wa'abölömö, tema talau falukha ba da'a ba zi dua wongi. Tafasui hili andre mato mewulu famasui, tafaigi sibai haniha zanau badu. Hönagö lau manga, ba busoi'ögö ua."

Aefa da'ö labini'ö ira, lakafa ira ba danö.

Börö wa'aila mböhö, itema li mbae'a, imane: "Lau...! Ba zi dua wongi falukha ita ba da'e, he! Aila zi lö tohare ba luo da'ö, tenga ono namania ia."

Me no mofanö sa'ae mböhö andrö, owulo mangawuli mbae'a lalau mangosara. Lafatunö hewisa nifaluara na tohare mböhö ba zi dua wongi tö. Oi zara lafaehagö zöndrara. Ba gafuriata lahalö rahuta gera-erara, ya'ia da'e:
 La'alui ua hezo dobala si to'ölö itörö-törö böhö gamaudu hili si so ira andrö, ba latöngöni.
 Ba ginötö da'ö dania lafa'oli ira ba zinga lala mato fulu ngaröfa wo'otalua ba zi sandrohu töröŵa mböhö andrö.
 Ero na isofu böhö "Hezo ö Bae'a" ba lamane wanema li "Ya'edo" ma "Ya'e ndra'o." Ha si so gamaudu fönania zanema li ena'ö na'atö iwai no tehulö ia, tandra wa sabölö moroi khö mböhö sasilöyaŵa andrö. He irugi bongi böi mubulö'ö zimanö.

Hizaŵa'i, me no irugi inötö waondratara, dua ngaluo aefa fawongi ira, ha tumbu-luo sibai ba no te'oli mbae'a fasui hili andrö, molo'ö si no la'osara'ö. Mato sambua za aefa da'ö, ba tohare mböhö, no ifadandro-dandro, no ifaöga, ba ifakhölö-khölö ia. Lö ni'ilania wa so mbae'a, börö me no lakafa ira ba danö.

Mu'ao mböhö imane, "Tawai i, he-he-he. Ata'u Mbae'a! Ha bawa zi lö ba'a...! Hezo ö na sindruhu?"

No azöla-zöla li mbae'a si so fönania, imane, "Ya'edo böhö! Tenga sata'u ndra'odo, no sodo ba da'e. Ahulödo moroi khöu mege, dörö lö oroma khöu ndra'o me no öfaöga'ö ba wa'asilöyaŵamö. Imane-mane wö ba gamaedola zatua föna, tola tasawö zinata mbawa namada, ba alakha sibai na tasawö zinata mbawada. Hadia no abuso'ö ba? Ma lö nisöndrau na'i ösi dalumö ba zahulö andre? Na duhu dödömö, tema ya'i taborögö."

Lö ifombadu-mbadu sa'ae böhö, fao fa'aukhu dödö i'anema'ö li da'ö imane, "Hu..., böi oya'ö sa'ae khöu.... Aine, gohido... Taborögö. Hiza he! Aliogö!"

Me no laborögö mato alölö afo si sara wagohisa, manofu mböhö, "Hezo'ö, Bae'a?"

Imane Bae'a si so fönania, "Ya'edo, fönau."

Tokea mböhö, börö me furinia mege so mbae'a, ba hana wa no fönania so iada'e. Ihötöi ifandrai wagohisania böhö.

Ba ahakhö sara roko, ifuli isofu imane, "Hewisa, hezo'ö Bae'a?"

Itema linia bae'a si so fönania, imane "Ya'e ndra'o, tebai'ö lö?"

Itugu fasalakha dödö mböhö, ba ihötöi ihoda wagohisania.

Simanö-manö alua irugi laluo, awena mewitu famasui. Lö irugi zimeziŵa famasui, ba no muhae sibai mböhö, atata döla, tolea tou ba taya nosonia.

Tohare mbae'a sato, lahurufai wamaigi böhö si no tolea tou ba danö. Tambai dödöra omuso, ba tambai göi ahakhö dödöra.

Lamane-mane khö nawöra, "Ha-ha-ha-ha, no ala zebua bawa, sebua fa'asilöyaŵa. Faya wa'abölö ba fa'ebua mboto, faya wa'anau waha ba fa'anau gaeŵa."

Lamane nasa, "Ganuno galaŵa i'osa'ö gara sebua, fa'amate lua-lua. Ala wa'amu'i ibe'e fa'atua-tua."

Me no sa'ae mate mböhö andrö, ba tenga botomumu ni'ara, la'owasaini ine wemanga nagole mböhö andrö, oi zara lakaoni nawöra, sate laturiagö khö dalifusöra, omuso sibai dödöra gahuluara sebua andrö.

 Nitöngöni 

 No mufaudugö wanura ba EYD (Ejaan Yang Disempurnakan).
 No lö mufaogö wamo'eluaha, ena'ö lö aetu manö-manö ia ba tenga tobali famotu niha.
 No göi mu'alösö'ö ma'ifu wanutunö ya'ia.


Famadöni ndroto-ndroto niha
Samuza föna lalau fadahö-dahö ya'ira si fitu yaŵa zaeru ba si lima tou zaeru. Lafadöni-döni haniha zia'a khöra ba wa'atumbu ba ba wa'asalaŵa. Dafitu ira samadö-madöni andre: bawa ba hörö, ikhu ba dalinga, tödö, tanga ba ahe. Hulö zi fazöndra-zöndra manö, hulö zi fasoso-soso.

Imane hörö: "Sia'a ndra'o moroi khömi fefu, börö me ya'o wondrege zoföna mangila hadia ia."

Ba imane talinga: "Lö'ö le, ya'odo sa zi oföna sibai mamondrongo gofu hadia ia."

Ba imane ikhu: "Lö'ö, ya'o sa zia'a moroi khömi fefu, börö ya'o zi oföna mangago hewisa hua gofu hadia ia."

Imane göi bawa: "Lö'ö atulö fefu da'ö khömi. Ya'o zindruhu sia'a, börö me ya'o zi manga fefu hadia ia."

Ba imane tanga: "Hana le, ya'o zia'a, börö me ya'o zanga'i fefu soguna khöda."

Imane göi ahe: "Tenga le, ya'o sa zakao-kao wofanö-fanö gofu heza. Ya'o zolohe ya'ami fefu."

Ba lö'ö manö sa hede-hede dödö barö dötö'a, ifondrongo-ndrongo manö, hewisa oi sia'a ira laŵa'ö.

Ba lö aetu fasoso-soso manö ira ya'ira si daönö andrö. Siŵa luo ba siŵa mbongi lö labato. Faoma abe'e, faoma lö alulu ira khö nawöra.

Ba atage ira wakarasa sa'ae.

Awena humede dödö, ida'i-da'i wamaehagö imane: "He ya'ugö hörö, he ya'ugö ikhu, he ya'ugö talinga, ba ya'ugö bawa, ya'ugö tanga ba ya'ugö ahe. Lö aetu wamadönimi me lö atulö fefu niŵa'ömi. Da'e sa zindruhunia. Ya'ugö hörö, lö manö maoso ndra'ugö wamaigi hadia ia na lö oföna uŵa'ö khöu faigi da'ö. Simanö göi ya'ugö talinga. Lö tola maoso'ö wamondrongo hadia ia na lö oföna uŵa'ö khöu ae fondrondrongo da'ö. Ya'ugö ikhu, lö maoso ndra'ugö wangago hadia ia na lö oföna uŵa'ö khöu ago da'ö. Ya'ugö bawa, na lö oföna uŵa'ö köu a, lö maoso ndra'ugö wemanga. Ya'ugö göi tanga, lö manö möi ndra'ugö manga'i hadia ia na lö u'o'ou ndra'ugö. Simanö göi ya'ugö ahe. Lö öbörötaigö wofanö na lö ufatenge ndra'ugö. Ya'ami fefu ha samalua si no uŵa'ö. Tenga ya'ami zia'a khöda fefu. Ya'o sa zindruhu sia'a.

 Nitöngöni 

 No mufaudugö wanura ba EYD (Ejaan Yang Disempurnakan).
 No lö mufaogö wamo'eluaha, ena'ö lö aetu manö-manö ia ba tenga tobali famotu niha.
 No göi mu'alösö'ö ma'ifu wanutunö ya'ia.


Gaga

So samösa niha sotöi Kawofo. Samuza ma'ökhö möi ia malu, heŵa'ae moteu-teu. Ba hiza lö ahulu-hulu ia me lö si falukha khönia zökha. Börö da'ö ilau mangawuli ba nomo lö ösi-ösi danga. Ba dalu lala i'ila samösa ndra'alawe sobogö-bogö gönia talö ba dete galitö.

Ba ihatö'ö ia Gawofo, me omasi ia moleu ya'ia ba galitö wangokoli'ö barunia. Ba me arakhagö irugi zinga galitö, muhede gaga yaŵa ba hogu geu, imane: "A! a!" Itema linia Kawofo: "Hadia ni'agu na lö same'e khögu?"

Ba muhede zui gaga imane: "A! a!" Ba itema linia ira alawe andrö: "Hadia ube'e na lö sangandrö khögu?"

Ba si manö, omasi mena Gawofo wemanga talö, ba hiza lö ibe'e khönia ira alawe andrö. Ba simanö göi ndra'alawe andrö, edöna ibe'e sa dalö andrö mena'ö, ba hiza lö ni'andrö Gawofo.

 Nitöngöni 

 No muhalö manö-manö andre moroi ba mbuku Heinrich Sundermann nisura töra otu fakhe si lalö.
 No göi mu'alösö'ö wanutunö ya'ia si faudu ba wahuhuo niha ma'ökhö.
 No mufaudugö wanura ba EYD (Ejaan Yang Disempurnakan).


Göndru Sawai'ana'a ba Latitia Sörömi
So darua ndraono sendronga inötö, luo, ba baŵa wa'atumbu. Samösa ba mboto niha raya töinia Göndru Sawai'ana'a. Sambua göi yöu ba mboto niha sihönö, töinia Latitia Sörömi. Niŵa'ö zangalahi, na faedo ena'ö ira wedadao, elungu niha wamaehugö, heza Göndru Sawai'ana'a, ba heza Latitia Sörömi, no fagölö-gölö mboto faoma mbawa, hulö zifaero, hulö zi hasambua ina laŵa'ö-ŵa'ö ba khöda, awai nifateu gae.

Ba me no egebua ira, faoma larongo-rongo duria nawöra, heŵa'ae lö irai mowalukha. Me simanö ba faoma tumbu ba dödöra wanguma'ö, "Lö tola orudu nahia zi faoma tödö ngawawa, tebai faedo ba dugela zi faoma silatao", ba ginötönia ba faoma mafalalaŵa lalai mbutegi'oma, faoma mafananau giwo-iwoma, oroma sa dania haniha zo'angenua iwo-iwo.

Samuza inötö, samuza luo, endronga mama'anö ira hulö zi no mangosara wa falukha ira ba wasöndrata. La'ohe gama-gama ba wanuwö ba wasöndrata na fatandra töla, oi da'e fefu ni'ohera: toho si siŵa dömö, gari sobawa wötö, ba baluse silalu'a we'e-we'e. Da'ö wangöna ni'ohera, latueli nora ba la'ombakha'ö wa tuguma
ma ohitö dödöra zamösana, ba wangai högö zi faudu baŵa wa'atumbu.

Ba dalu lala ba mbanua Mbotombawö falukha ira, faoma no mangaro ba mangöhöna. Fatua lö fazuzu ira, muhede Latitia, "Haniha ndra'ugö?"

Itema linia Göndru imane, "Göndru Sawai'ana'a ndra'o, möido mangai högö Latitia Sörömi".

Itema Latitia, "Ya'odo Latitia Sörömi, möido göi mangai högöu, Göndru."

Ha fa aefa laŵa'ö da'ö, lalau fatele, oi ohafa ndru'u mato sadumba tanömö. Lalau doho khö nawöra, faoma lö göna, ilumö'ö ira baluse. Fao fönu, faoma la'ositölagö wangahandro awöra, hadia zalua terongo li zaere-zaere satoru na mu'ugu mbanua. Hulö aboto ngahönö wiga, hulö zaetu taŵi-taŵi garamba si ngaotu fa'oya. No wai fadou nikhu gala-kala, no fasömö ndrömö dohora. Lafasöbi-söbi lö aefa, no lalau zindruhu dölara. Latibo'ö tou ba danö dohora. Lasöbi gari sobawa wötö, satarö hulu wamölö, lalau fagötö latabaisi ba gabera, lafaligoi ba gambölö, balusera zi tobali tandrösa, oi lö molade lö olegata.

Afuriata lalau zahori dölara woleasi, wogukhui awöra. Hadia zalua, terongo li ziriti, zumawili zo'ono galue yaŵa ba dalumbanua, no falemba mbawa gari, la'oguna'ö mbaluse si tobali fangöna ba wamunu awöra, ifuli alua terongo li sigoli si'agau me fagobi ba dalumbanua ba aekhu tou ba danö. Hulö na aso'a geu awöni, mane na afatö zinarikhi.

Atoru tou ba danö mbalusera no falemba ba no göi telawo ira tou ba danö ma'adarua. Ba böböira adoru-doru mohandroma tou ba danö. Alölö afo wa'ara, ifuli mangawuli wa'abölöra ba faoma lafaigi mbawa nawöra, faoma lanehe-nehegö, hiza faoma lö sabötu gulira ba lö selezitö, ba lö göi sabao ba nösira, ha fa'erege dödö me ara sibai wasöndratara.

Faoma laboho mbawa khö nawöra, faoma ohahau zikhalara hulö na lö salua hadia ia ba gotaluara, no la'olifugö ira, lafahatö ira khö nawöra ba faoma ladunö-dunö hadia ia zitumbu-tumbu ba dödöra me lö na sifaondra ira.

Imane Latitia Sörömi, "No maulu wa'erege dödöda, hadia so nafo ba gandre-kandreu, da tanganga."

Ba itema-linia Göndru, imane, "Ba da'e ha tambai dawuo nisöndragu, ya'e."

Ihalö dawuo Göndru, ba ibe'e göi Latitia ha sagoli wino nisöndrania ba naha nafonia. Ba faoma latanögö tou ba danö ba faoma auri ba manöi wa'ebua, ba mowua gasa-gasa wedadaora.

Lahalö dotoa doho anöita dawuo, lateteu mbua wino, lakekete mbulu dawuo, ba langanga irege döhö wa'owökhi dödöra. Sitöra labagi ba lafaosa fagölö-gölö, da'ö zi tobali ni'odörara ma sitobali fanörö tödö ba walukhatara.

Fatua lö fabali ira ba imane Göndru khö Latitia, "Dozigö niha yöu afo andre, ba udozigö göi niha raya".

Ba faoma fatalagu bagi ira, ba lafuli ira ba mbanuara zamösana.

Ba me larugi khöra ba labe'e nafo ba mbanuara. Ba oi omuso dödö niha mbanua, ba lamane, "Sökhi i da'a, tola tabe ba mbawada. Na högö ena'ö mege, ba lataŵi ba mbalö mbanua, ba fatikhu niha wa'aböu. Duhu wa ha sara manga afo wangatulö zi fatalifusö.

Kadi'a ba Guru Tane'a
Mege, bözi sara, aefa Gadi'a ba zekola SD lö aröu moroi ba nomora.

Kalasi önö Gadi'a. Sindruhunia no alaŵa ndröfinia ma'ifu, no felewitu fakhe, owalusö sa'ae. Ba hiza börö sa'atö wa'omasinia sekola ba börö göi wa'ambö ndraono ba zekola sawena mufazökhi andrö, ba latema manö ia kalasi 4 me dua fakhe no.

Föna ö, no irai möi Gadi'a ba zekola SD bö'ö. Börö wa'aröu mato öfa kilo moroi ba nomora, ha irugi kalasi tölu ba iböhöli.

Götö we'amöinia ba SD saröu andrö ba si lö ahono-hono tödö ndra satuania ero ma'ökhö. Na moteu sa'ae ba agasese awena mangawuli Gadi'a ba nomo na no arakhagö ogömi.

Me ibörögö Kadi'a ba kalasi sara ba oya nawönia fao, oya zamasura'ö töira ba SD andrö. Itugu ara ba itugu alö ndraono si möi, laröi manö börö ngawalö daha-taha halöwö soya wanoloni ira satuania ba nomo.

Afuriata hatö datö-datölu ndra Kadi'a zi fao-fao ba lala we'amöi ba SD andrö, irege kalasi tölu. Lö uzara-zara, ibato zekola Kadi'a, ha irugi kalasi tölu.

Ba mböröta ginötö Orde Baru ba lafasindro sambua SD ba mbanua ndra Kadi'a. Iraono sombato sekola no mege ifuli humulu dödö we'amöi ba zekola. Simanö göi Gadi'a.

Me luo da'ö tenga taha-taha we'amöi ba zekola ndröfi ndraono. Börö da'ö wa oya ndraono si zaŵa boto ba sebua döfi möi manö ba zekola. Ba ma'iki ita wamaigi-maigi... so zamake saraeŵa sanau, so zonganga afo, so göi zolohe balatu ba löwi-löwi.

"Ya'ahowu Bapa...", i'owai guru kalasinia Kadi'a me irugi golayama nomo zekola andrö mege ba zihulöwongi. "Ya'ahowu...", da'ö wanemali moroi khö guru Tane'a, guru si bohou tama moroi ba sekola guru si yaŵa ba Gunungsitoli. No siga-siga, no arize-rize, onekhe fabahasa.

So nasa gonönöta: amohua fanikha mbunga. Tuka simesi göi na favoli. Na so guru Tane'a bakha ba danölafa voli, na favoli ia, ba laröi niha harimbale halöŵöra, lafahatö ira ba danö lafa voli ba wamaigi faramaena Guru Tane'a.

Ba ginötö wamahaö lö ahono Guru Tane'a, so möi furi so möi föna ba wamotokhi ba dödö ndraono zekolania wamahaö andrö. La'omasi'ö ia iraono börö me onekhe ia wamahaö. Lö göi asese mofönu ia. 

Tenga simane Guru Takhöli sasese manafari iraono he ha börö wa'ahou fa'atohare ba zekola börö deu toho. Irugi samuza ma'ökhö laböbözi ia ba harimbale. I'oroi da'ö lö irai ihötui sa'ae sitou SD Muzöi guru Takhöli.

"Negara apa di dunia ini yang ibu kotanya Lima?" Ba lö nini-ini ba so na i zi tokea ba wamondrongo fanofu andrö moroi khö Guru Tane'a.

No iboho-boho guru Tane'a. La'ila da'ö iraono andrö labörötaigö wangöngösa. "Faya da'a khö Bapada le... hewisa so negara si lima ngawua ibukota." 

Irongo da'ö Guru Tane'a. "Ya'ugö zebua faya wö Dohu. Ebua moroi ba waya mbawi wayamö."

Moma'igi ndraono bakha ba kalasi wamondrongo fanema Guru Tane'a andrö khö Gadohu.

No iboho-boho Kadi'a. I'ila wanema li ba hiza alaŵö ia wanguma'ö. Khö ndra guru bö'ö, lö fa'alaŵönia, na i'ila ba i'anema'ö itema li.

Ba wamarou tödö ndraono, ihalö sara fena moroi ba nono mbarunia Guru Tane'a. Fena nifo'ösi taŵa, lö bohou sibai, ba hiza i no baga-baga. 

Ba ginötö da'ö ha ira guru ba ha ira sohalöŵö ba gödo zangoguna'ö fena si manö, börö wa'ebua mböli.

"Yang bisa menjawab pertanyaan tadi, dia akan mendapat ini..." ifezaŵa dangania Guru Tane'a, tangania kabera sololohe fena andrö. 

Labato wagua-guasa iraono, lö nini-nini. Zara lafahasu ira. Ifakhölö-khölö ia Guru Tane'a, i'ila wa so wa'edöna Gadi'a wanema li. 

Ifulö-fulö dangania Kadi'a, ba lö ahono ia ba mbaku-baku, omasi ia ifezaŵa dangania ba wanemali. Ba lö alua.

Lö fakhamö ibe yaŵa dangania Kadi'a no humede Gadi'u. "Bapak...", humede Gadi'u ba i'amezaŵa'ö göi tangania.

Manimba dödö Gadi'a, ba simanö göi dödö Guru Tane'a. So waniasa khö Gadi'a ba wa'ahayania wanema li. Simanö göi Guru Tane'a.

Lö ara tö, awu'a sa'ae fena da'ö ba nono mbaru Gadi'u. Da'ö sa'e ni'era-era Gadi'a. Da'ö göi zi so bakha ba dödö guru Tane'a.

Föna-föna da'ö, no ha'uga kali inaö'ö wame'e fena andrö guru Tane'a khö Gadi'a. Ba lö isöndra lala. Lö tani.

Da'a lalania si baga, si lö manofu dödö ndraono bö'ö: ibali'ö buala fena ba nono zekolania sangila manema li. Ba no itötöna wa Kadi'a zanema li andrö.

"Alai ndra'o ndra'ugö Kadi'u, hana wa moharazaki sibai ndra'ugö... lö ira-irai khöu da'a ba zi lalö..." da'ö wehede dödö Guru Tane'a. Lö i alua baehania.

"Setahu saya setiap negara hanya memiliki satu ibu kota Pak", da'ö wanema li si kalua moroi ba mbawa Gadi'u. 

Tenga mai wa'omuso dödö Guru Tane'a. Atulö niŵaö Gadi'u ba hiza tenga fanema senahöi. Eluahania... so nasa ginötö khö Gadi'a wanema li.

"Yaaaa... Di'a... apa jawabanmu?"
"Peru, Pak."
"Benar!"

Itugu lö ini-ini bakha ba kalasi, terongo li walölöŵa satoru. So zafusi bawa, so zanimba-nimba tödö, so zahele böböi.

"No lafalemba ba mbagolö atlas guludanö... ba lö khömi famaigi, lö na'i mileke'ö." Iduhugö sa'e wame mene-mene guru Tane'a ba ndraono nifahaönia andrö.

"Terima kasih, Pak," itema fena nifo'ösi taŵa Kadi'a moroi khö gurunia... tuhodödönia göi. Lö barani Gadi'a wamaigi bawa gurunia andrö.

Irugi yomo Kadi'a ba somuso sibai tödö ia. Isöndra fena nifo'ösi taŵa moroi khö guru omasiönia.

Ba zibongi, aefa manga ba aefa isasai wiga, galasi, awö mbowoa, barö wandru gasi nitaŵi barö lote khöra, ibokai mbukunia Kadi'a, ilau mombaso ba manura. Lö aratö ujian penghabisan. Tama sa'e dania aefa ö.

"Hana no baga-baga fenau nogu. Hezo öhalö?" da'ö wehede fanofu soroi ba mbawa Nina Di'a khö nononia omasi'ö. I'ila wa tebai i'öli fena andrö Kadi'a, lö tola khö Nama Di'a wowöli da'ö.

Irongo da'ö Ama Di'a sanagu-nagu diala satöla khönia. Ifakhölö ia ba hulö zi falemba hörönia ba fena Gadi'a si takile-kile börö haga wandru gasi. Lö moloi hörö Nama Gadi'a wamaigi.

"Fena nisöndrau ia andrö ba nogu? Alai na fena gurumö satoru." Ifazaumba wehede fanekhegö Ina Di'a, heŵa'ae no ihaogö wanguma'ö. Lö omasi ia na tetutu dödö Gadi'a ba wehede andrö.

"Tenga fena satoru wö Na!" ba ha irege da'ö wamotokhi Kadi'a, ifuli zui itohugö wanura.

"Haniha zame khöu ba nogu," itugu ombuyu weheda Nina Gadi'a wanofu khö nononia. Fatua itema li ninania Kadi'a no ŵa'i tohare Guru Tane'a.
"Yahowu Bapa..., Ya'ahowu Ibu," imanö wangowai Guru Tane'a.

"Ya'ugö da'a i Guru. Aine. Dadao," ifazaŵa ia ama Gadi'a moroi ba nahania wanagu diala.

"He Di'a, fazökhi kofi ö ga'au... ö bapau guru," fakaole lela nama Gadi'a wangumaö khö nononia. I'o-si-lö-mamondrongogö Guru Tane'a, telobi dödönia bakha, manimba dödö Gadi'a, owua-wua dödö Nina Di'a.

Bongi ö, fao ira fadiala Nama Di'a guru Tane'a. 

Lö ara furi ö, ha mato önö waŵa me no aefa tama Gadi'a, terongo li garamba, terongo li waritia, labözi göndra, famaena zato, oi owua-wua dödö ba wangowalu zi darua si tobali sambua.


Laidö ba Maduahö

Meföna ba zi sambua mbanua si so ba zinga nungonidanö Oyo so sambua wongambatö. Bosi ba Siwukhö ma töi nonora Ama ba Ina Galaidö, da'ö zatua ba nomo andrö. So khöra datölu ndraono, onomatua manö. Laidö döi zia'a, Maduahö döi zitatalu ba Siwökhi döi ziakhi.

Mohalöŵö ira ba danö ba wanga'asogö ngawalö zoguna sero ma'ökhö, he balazo, he nukha, ba tanöbö'ö na. So sagöla mbenuara, so laza, ba so göi nungonidanö soya i'a ba uro, sitola labali'ö nahia wangaluira.

Hiza'i, no ambö fa'atua-tua ira ba lö göi biha wa'onekhe ba fa'odomara, me lö simomöi sekola ira. Lasöndra sa'atö zoguna khöra bongi ma'ökhö, ba lö lasöndra wangirö fo'ölö, mendrua manö me igide-ide nasa ndraono. Heŵa'ae no datölu zabölö khöra, lö nasa abölö wohalöŵö.

Samuza baŵa, ba mbanua fasuira, alua wökhö waba si lö mudöna-döna. Ba göna göi ira. Oya ahori wo'ölöra ha ba wolohi dalu-dalu. So zugilöra khö Nama Dalaigö, ba lö tobali famolala dödöra, me lö i'ila ibu'a gömönia ua me mofökhö göi.

Me no ibörögö owaöri mbotora, döhö wökhö, ba latohugö wangahalö ba danö. Mohalöŵö ba nowi Nama Laidö, lalau manguri manu ba bawi. Ba Ina Laidö, ilau manamakhe, mangalui uro ma i'a, simane nilau niha bö'ö göi. Lö aetu-aetu ndriwora, ba ifataria la'amawa ösa, ma lafalalini faoma gowi ma talö ba niha bö'ö. Ere na simanö, ifataria sa'atö ba larasoi wa'ambö-ambö balazo.

Lima fakhe furi ö, me no te'a'aro'ö Galaidö, tefo'aya gari ia, i'ila wa'ebua-buania. Me mamatunö ira ba nomo, hasara dödöra labokai mbenua, lalau molaza, latohugö wanguri, ba lalau managu buluzaku. Lö göi olifu ira wanugi fo'ömö Nama Dalaigö, öfa alisi bawi.

Ba wamörögö fanabaisi ba mbenua, ba la'alio'ö lafa'anö zoguna khöra, ya'ia da'ö löwö-löwö wakhe ba diwo, baero gama-gama wohalöŵö tanöbö'ö, belewa, fato, ba faku.

Me no larugi mbenua andrö, maoso Laidö, isaitagö mbuku-buku ma löwö-löwö si so'ösi öra fakhe ba diwo, awö kole-kole naha göra idanö ba dölageu gamaudu ndraha sibiha tanga.

Me no arakha laluo, lahasugö ira, lafolombase wohalöŵö. Imane Laidö khö nakhinia, "Da möido ua ba wanugi fo'ömö Nama Dalaigö, mitohugö manö wohalöŵö, ba mibaloido ba wemanga dania, ta'endrongagö".

Mofanö Galaidö, ba latohugö wohalöŵö ira Maduahö ba Siwökhi.

Hiza'i Ziwökhi, me atage ia wanolo ga'ania, möi ia fawude ba zi so botomumu ahatö ba dölageu si no lasaitagö buku-buku göra nomege. Maoso Gawökhi, itutuko mbotomumu andrö. Hiza khöu, oi muliha zikhöwöra, oya sibai. Oi la'ananaisi dölageu. Itugu ituko, ba itugu oya zimöi baero, wa'omasinia wamaigi-maigi oi so zonoro adulora, sagafusi, hulö ngawua wakhe.

Me i'ila da'ö Maduahö, itegu nakhinia, ena'ö ibato, fa böi la'ananaisi sikhö mbuku-buku göra. Maoso Maduahö ifawu'a mbuku-buku göra ba dölageu bö'ö, fabaya kole-kole göra idanö, mato lima ngaröfa fa'aröu. Aefa da'ö lafuli ira wohalöŵö ba wanabaisi buluzaku.

Me no aefa laluo, mangawuli Laidö, heŵa'ae lö molala wamu'a fo'ömö Nama Dalaigö. Böhöi ibu'a ösa, ambö na'i soguna khönia wanöndrania, me bohou itörö ia fökhö.

I'ondrasi naha wanaitagö buku-buku göra Laidö. Afatö dödönia, i'ila wa no lahalö. Ba hiza tou mbungö-mbungö wakhe oi zumawili ba zinga mbotomumu. Ba wa'oya zikhö. Imane ba dödönia, "Löbadödö ndra akhigu sa'ae ndra'odo andre, lalau manga ba zi lö ya'o , lö la'ame'egö tödö zi no ma'osara'ö mege. Lau, na simanö, sökhi u'etu'ö watalifusötagu khöra i'oroi da'e. Da möido mukoli, u'alui samösa zoguna khögu sa'ae. Lö hare, lö hude wa so dalifusö."

Fatua lö iröi sa'ae ndra akhinia, ibotokhi khönia Maduahö wa lö itörö zimane nitahö dödönia. Imane, "Mege me fawude-wude nakhida Kawökhi gamaudu mbotomumu andrö, ba oi muliha oya sibai zikhö, oi la'ananaisi mbuku-buku göda. Andrö maoso ndra'o, ufawu'a ba dölageu si lö sikhö ha lima ngaröfa gotalua. Tenga wö mbungö-mbungö wakhe tou da'ö. Adulo lawoha wö da'ö. Böi fa'udusi ndra'aga, lö göi simangaga, mabalo-baloi we'asomö."

Dörö me no falawu wönu dödö Laidö, lö ifarongoi sa'ae wehede Maduahö. Ifazaŵa gahenia, ilau ia mafi miyöu. Lö sa'ae la'ila ira Maduahö heza irugi.

Lalau manga ira Maduahö, latohugö wohalöŵö irugi tanö'owi.

Ba arakha bongi awena mangawuli ira yomo. Latunö khö namara zalua khöra.

Ibözi dötö'ania Ama Galaidö, asöndru dödönia. Imane khö ndraononia, "Tebai tataha ia, ta'angandrö-ngandrö wö'i ena'ö isöndra löfönia, ba ena'ö ifuli sa ia khöda samuza ma'ökhö dania."

Latohugö wa'aurira, lakila wohalöŵö ba danö, itugu atarö dödöra.

Me no irugi fulu fakhe wabalisara khö Laidö, oya gatedaula si no oroma. No mangowalu Maduahö, so khönia darua ndraono. Ba no göi tefa'ötö Gawökhi, lö nasa si so ndraononia.

No tobali samawa fafa ira. Lagaragazini geu ni'ölira ba niha. La'amawa göi mbuluzaku, kalare ba balo aya-aya nomo. Mokefe ira, lö manö sifabali ira ba nomo ndra satua, heŵa'ae no ladou'ö wangehaogö, tenga sa'ae eu, no lasimi.

Me lazofu-zofu ba niha, hewisa duria Laidö, larongo wa ba Laowöwaga so ia, no motanö ia ba da'ö, samösa nononia, ba so nomonia göi, omo eu.

Ifatenge ngoni-ngoninia Maduahö ba we'amöi ba Laowöwaga, ena'ö i'ondrasi Laidö. Ba i'ombakha'ö khö Laidö wa lö ba dödöra fatahisa sa'ae, omasi ira na mangatulö, böi fabali gera-era zi fatalifusö.

Me irongo da'ö Laidö, ba mangesa dödönia, imane wangoroi'ö, "Lau, ba ndröfia dania möido ba nomo khöma ba zinga Noyo. Fao dödögu wangatulö. Möiga datöluga fongambatögu. Da ufa'anödo barö da'e".

Me mangawuli denge-tenge Maduahö, ba isao'ö duria moroi khö Laidö andrö. Ba ma'iki Maduahö, ebua linia, omuso sibai dödönia. Me lafatunö ba nomo ba lamane, talau gowasa side-ide dania ba luo da'ö, tatenagö zara zi dua alisi andrö ba mba'o, dane-dane wangandröda.

Lö arara zi döfi, dörö me baŵa sifelendrua föna wanunufandru, lö ladöna-döna, tohare domera datölu, Laidö (Ama Watema), Fa'omasi (Ina Watema) ba Fatema. La'ohe sambua bola-bola rigiömanu sawena labasi, ba dombua lawugale.

Omuso sibai dödö ndra Ama Laidö ba we'asora, andre. Me no aefa fara'u tanga ba fa'ago bo'ö.

Ba maoso Maduahö (Ama Zoföna), i'ombakha'ö göi ira. Siföföna, i'ombakha'ö wo'omonia sotöi Fatiria (Ina Zoföna) ba darua ndraononia, Soföna ba Nonibe. Akhira Siwökhi, no dua fakhe me no mangowalu, Nurulia döi sindruhu, ba Leni Balaki döi wa'ani'owalu, lö nasa iraono khöra.

Ba zitanö'owi, ba lafa'anö zoguna ba zibongi, lataba zi sageu si no la'anötöigö dane-dane wangandröra. Larino göra, ilului göi Ina Watema.

Me no aefa manga ira, ba lalau fahuo-huo, itörö tödöra wabalisara ba mbenua me no abao dödö Laidö khöra. Ifuli izaraini wanutunö da'ö Maduahö, ilului ifaduhu'ö Kawökhi.

Itema lira Laidö, wa aboto sibai ba dödönia wa ambö osili ia meluo da'ö, no ihawui ia fönu dödönia khö Nama Dalaigö. Ifaduhu'ö wa ya'ia zisala, ba i'andrö sibai wa'ebolodödö ndra akhinia, he göi amania.

Faoma fatema ba dödöra fefu ba lalau fahori ba dödö, fara'u-ra'u tanga ba fatalagu bagi mbalazi wa'akhari-khari dödöra zamösana.

Fatua lö la'ohe ba wangandrö, fahuhuo nama Laidö, imane, "He iraonogu, umönögu, ba ma'uwugu fefu! Felendrua fakhe zilalö nidunö-dunöda andre me alua ia. Salua da'ö, tenga sinangea mena'ö, börö me tenga fa'udusa, tenga famadöni, ha börö me so wanahö dödö saösö. Sindruhunia mena'ö, na so wanaha tödö, fao fa'ebolodödö khö nama Watema meluo da'ö, ba tola atata wönudödö andrö, börö me no so wamotokhi moroi khö ndra Ama Zoföna ba Kawökhi. Abölö faduhu dödönia wa mbungö-mbungö wakhe tou ni'ilania andrö, tenga adulo lawoha. No i'ombakha'ö khöda hadia mbörö wa simanö. Tamane ba da'ö, no alua zalua, no numalö zilalö. Böwö silalö böi watou, da tatohu ba mböwö siboho-bohou. Da faoma tatayaigö ba dödöda wa'udusa gera-era andrö ba zilalö, da tafuli ta'olomasi watalifusöta simane no, datölu ami fatalifusö, ga'a-akhi, ya hasara-sara dödömi, ya tefahowu'ö wa'aurimi, ya misöndra löfömi sagötö fa'aurimi, gofu hezo nahia mi'agö ba gulindrao ölia andre. Faoma mitörö-törö tödömi dalifusömi, he ba wa'abu dödö, he göi ba wa'omuso dödö. Mirorogö ndra'o na atuado, ba böi mifa'udu-udu. Utou'ö ba dangami fefu gokhöta andre nafuri, ba da u'angeragö hewisa wamaosa ya'ia. Ba ginötö sisökhi dania ba ufa'ema khömi."

Aefa da'ö lalau mangandrö, oföna Laidö itete Maduahö ba Kawökhi, awena irahugö Amara. Owua-wua sibai dödöra, lö adumala, lö famaedo.

 Nitöngöni 
 No mufaudugö wanura ya'ia ba EYD.
 No göi mufawu'a nidunö-dunö sanandrösa ba wohorö Nina Galaidö ba zura Nanehe ba Ina Galaidö.
 No lö mufaogö wamo'eluaha, ena'ö lö aetu manö-manö ia ba tenga tobali famotu niha.
 No göi mu'alösö'ö ma'ifu wanutunö ya'ia.


Laosi ba Ba'e Sanani

Samuza ma'ökhö, so sageu Laosi ba gatua mbanua sahatö ba gahe hili salaŵa, manörö-nörö ba mbenua ba wangalui önia, börö me ibörögö olofo ia. Lö ara, i'ila so gae ndru'u sasoso ba hogu, itölö gilonia, ba lö i'ila i'anöisi. Ilau modao-dao ba ilau mangera-ngera, hewisa lala fatola so zanolo ya'ia. Tumbu ba dödönia wangandrö tolo khö MBa'e si so ba hogu geu si so ba da'ö.

Maoso ia, möi ia i'ondrasi MBa'e, imane, "He Ba'e, no u'ila so gae ndru'u sasoso. Hadia omasi'ö na tabali'ö zowo-zowoda?"

Omuso sibai dödö MBa'e, i'anofu'ö, "Hezo ia? Damöido u'anöisi".

Imane Laosi, "Tola, ba hiza'i, öfabu'u ua khögu wa tafaosa dua dania mbuania, ero sara ö'a ba sara ofazaumba göi ögu, awena u'ombakha'ö khöu hezo nahania."

I'anema'ö Ba'e, "Lau, aliogö!"

Me no ituturu khö MBa'e hezo gamaudu so gae andrö, lö mamö'i hörö no itokaisi Ba'e, irugi yaŵa hogu gae da'ö, fao fa'akhari dödö ba wa'olofonia. Ihalö mbua gae ba inganga irugi tölu rozi. 

Mu'ao khönia Laosi, "He Ba'e, hezo mbu'u liu no mege, fazaumba ögu zara!"

Lö ifarongoi Ba'e, itohugö manö wemanga, ha uli ifazaumba tou.

Ifuli mu'ao khönia Laosi, "He Ba'e, hezo gögu ba le?"

Lö i'ila itema-linia Ba'e, börö me no fazozo mbawania ba gae-soso sifawulaete i'a, irugi ahori.

Ba wa'afatö dödö Laosi wolau MBa'e andrö, imane khö MBa'e, "Awena u'ila gamuatamö andre, lö sa'ae ba dödöu bu'uliu, me no ösöndra zami khömö. Lau, samuza ma'ökhö falukha ita, baloi göu, ulau sa dania mbalögu göi."

Ilau mofanö Laosi möi ia ba mbenua bö'ö, itohugö wangalui önia.

Öfa bongi furi da'ö, isöndra lala gera-erania Laosi, i'alui lada soyo segebua ba sasoso si takile, ena'ö na göna haga zino itugu adöni dödö wangusu ya'ia. Lö olifu Laosi andre niŵa'ö-ŵa'ö ninania khönia, wa bua si sökhi ba wamaigi, alio sibai adöni dödö zangila, lö i'angeragö hadia tola tobali fangala, mendrua manö na inötö olofo. Ihaogö ida'i-da'i waneu bua lada soyo, ibe'e ba gotalua mbewenia, lö i'usu, i'ohe ba nahia bö'ö. Aefa da'ö, möi ia i'alui mbulu mendro. Me no isöndra ba inganga-nganga mbulu mendro andrö irege oi oyo mbewenia awö nifönia.

Aefa da'ö, numalö ia ba gatua si so Ba'e, i'agö hinölu ba ni'ila-ila MBa'e, i'osilömu'ilagö MBa'e si so yaŵa ba hogu geu. 

Dörö me irongo-rongo naole-naole da'ö, ba i'ila wa tanömö gö da'ö, tohare MBa'e moroi yaŵa, möi ia ba zinga Laosi, isofu, "Hadia gömö andrö ninaole-naolemö? Ami sibai ya'ö, be ögu ösa!"

Lö idema-dema Laosi, ifakifu na'i hörönia, itugu inaole hulö na ami sibai khönia.

Ifuli isofu Ba'e, "He Laosi, harumani lö ötema ligu, hadia zami sibai da'ö?"

Itema sa'ae linia Laosi, "Bua nagu razo, no oyo-oyo, ami sibai"

I'anofu'ö Ba'e, "Hezo mbua da'ö? Hana awena andre urongo, ombakha'ö khögu."

Imane Laosi. "Lö u'ombakha'ö khöu. No ölimodo ba gae ndru'u sasoso me öfa bongi silalö no." 

Abu dödö Mba'e, ilau me'e, ilau mangalulu khö Laosi, "Bologö dödöu khögu, olofo sibai ndra'o me luo da'ö. Ara tebai öbe aefa khögu zalagu andre, me faoma saliŵa-liŵa ba danö ita. Manasa niha gulidanö, ba fara'u tanga ira wame'e aefa zala nawöra. Ufabu'u sa'ae lö ulau-lau zimanö, be ögu ma'ifu, akha öu zoyania. Gae da'ö na'i mböröta no tobali fökhö dalugu, dörö me lö aoha gölömö. Dua ngaluo wö awena alö wa'afökhö. Fahuwu sa'ae ita!"

Imane Laosi, "So khögu önö ngawua, tafaosa, akha khöu zi tölu ngawua, tabu ba o'ödo." 

Ituturu lada si no i'owuloi Laosi, imane, "Hiza sisa ia."

Lö fangelama dödö Mba'e, idölö ia ba wanga'i, itölö auri zidombua, ba si sara i'oloi'ö yaŵa ba hogu geu, awena inganga irege ohama fabaya hunö.

Hana sa, lö arara inganga, itema i'anura'ögö, mu'ira, ebua linia, ilau mangendri-ngendrilo, ba i'o'ohe mbawania, ikha'a-kha'ai, ba mangarö-ngarö.

Me irongo wekira-kirania andrö Lamuhu ba hogu geu si sara, mohede ia khö Mba'e, "Hana ndra'ugö? Lö u'ila mörö khöu, da'a!"

Lö i'ila itema-linia Ba'e, börö me no i'okhö  mbawania, lö na'i i'ila molemba. Itema itorugö mbotonia tou ba danö, ifagaölö-gaölö ia, ba lö tebato wangarö-ngarö.

Ahakhö dödö Lamuhu, ifuli isofu, "Hana mafökhö'ö, ya'ö? Hadia wökhömö?"

I'a'u'ö itema linia Ba'e, "Akhozi lelagu ba bawagu, no lalangui ndra'o."

Imane Lamuhu, "Ae badu nidanö, ungu mbawamö ba nidanö, tenga langu da'ö, bua lada ni'amö wö andrö, tenga famunu."

Awena möi Mba'e ba wamadu idanö ba i'ungu-ungu mbawania ena'ö taya wa'aukhu lelania ba tola manga ia.

Me no döhö ia, ba ilau sa'ae fahuwu khö naŵönia saliŵa-liŵa ba danö sitoröi ba gatua, lö dimö-dimö ba lala wa'aurira.


Laowömaru
So samösa niha si tehöngö sibai me föna, molo'ö nidunö-dunö ndra satua, ya'ia zotöi Laowömaru, börö me abölö ba mo'öba ia soroi dalu ninania. Töi namania Lahari Sofusö Kara ba töi ninania Iwowatonasi. Mangowalu Laowömaru andre khö zotöi Sihoi, ba mo'ono ira, onomatua.

Ba dögi gara ba Mbalöwodo toröi ia, ahatö ba mbewe nasi. So khönia manu silatao simiwo na so nudu sangondrasi tögi gara andrö. Ba no nasa i'ölini hao-mbitaba zi fasui nahia andrö.

 Mate nononia 

Samuza ma'ökhö  me no ebua khöra nonomatua andrö, ba omasi Laowömaru na ifo'öba. Ifasisi ba mbawa nononia andrö ni'ogasö. 

Me ifalua da'ö, hiza göi zifatiu-tödö khönia, la'alui lala wama'ala. Ba wamo'öba andre, imane khö nononia, "Böi manö fakhölö ndra'ugö, fa böi aetu mbagiu!".

Itema lasölaisi niha sato no mege, lamane we'ao, "Hiza ngawawa gi'a!" He irongo da'ö ba lö maliŵa nono andrö, ida'i-da'i manö. 

Me arakhagö ahori ibadu, tema lamane zui khönia, "Hiza nowo soloyo!" Ha irongo da'ö, i'anema'ö ifakhölö ia wamaigi. Hiza khöu i'anema'ö göi aetu mbaginia, mate.

 Famalua si lö sökhi 

No i'iagö dögi gara barö hili sahatö sibai ba mbewe nasi. Idaro-darogö na so mbazo ba nasi. I'ondrasi da'ö, ilau fatele-tele khöra, i'alani ira, ihalö khönia gokhötara. 

Simanö göi na so nowo soloyo ba nasi, owo zaniaga. I'olangisi nasi i'oroi mbini-mbininia wogamö owo andrö. Lalau fatele wolaŵa ya'ia, ba ha sambalö simöna ia. Irabu gama-gama zaniaga andrö, ibunu zaniaga, ba na mangalulu ira khönia, ifofanö ira, lö ibunu.

Me no oya gokhöta orabutania, mangelama ia ma so zanagö sangendröna morabu okhötania. Borö da'ö itatanö hao-mbitaha fasui nahania andrö. Ata'u niha we'amöi ba naha andrö börö ndroi hao-mbitaha.

Mamata'ikhö dödö niha soloyo khönia, faharu-harumani ira. Simanö göi niha si so fasuinia. Oi zara la'alui lala wamunu ya'ia. No irai lafazawili gefe firö föna nahania. 

Me möi i'ozaragö, ba latunu ngafu hao andrö, lara'u ia, laböbözi, lafahö ia, ba lö to'ila khönia, lö abao nösinia, lö i'a ia balatu, laböbö ia lafanawua kara, latibo'ö ba nasi. 

Ifangewe-ngewe gara tambuania, aetu zinali, fakabi gara andrö, ba ahöndrö gara andrö ba dalu nasi sabakha.

Me molangi-langi ia ba nasi, so haria, ulö sesolo, idou ia mena'ö, alio ia, ira'u haria andrö, ibunu. Anönö gulinasi do haria andrö, royoitö gulinasi. Do haria andrö mbörö wa modulu nasi irugi ma'ökhö.

Me no mangawuli ia, lafuli lahuwu ia niha sifasui ia. Omasi ira faguru khönia ena'ö lasöndra wa'abölö. Me no ifahaö ira ba wa'abölö andrö, la'andrö khönia, ena'ö ifa'ila'ö khöra wa'abölö si no ifahaö andrö.

Imane khöra "Da tadöni hili da'a, ena'ö fatöfa Danö Niha andre ba danö sebua si so yefo nasi. So i gamonita, tebai tafuli furi laheda. Dalima ira te'oli, la'olembai mbalö-balö gara solemba ba hili andrö, la'erogö hili ba mowaö-waö manö ira, latöngö manö föna. 

So i samösa zanufa tödö. Imane ba dödönia, "Hemawisa mangawuli dania na no aröuga ba dalu nasi, no atagega wondröni tanö andre, da utandraigö uwuwu furi lahegu." 

Ha ilau sibai da'ö, ahono danö no mege, awai nisao, tebai sa'ae todege ira föna. Lö alua fatöfa ira Danö Niha hulo siyefo nasi. No atö mangoro-ngoro mbalö danö nidönira andrö, iada'a si so ba Laowömaru, Ture Lambaru.

Abu dödönia, i'ila wa so zafökhö tödö awönia. Ba wa'abu dödö andrö irara dödönia fo'omonia. Me no terara dödönia, isofu khönia fo'omonia hadia mbörö wa'abölonia andrö.

 Famakao wo'omonia 

Lö i'ombakha'ö mena'ö, ba iforege fo'omonia, irege imane khönia, "Te lö afönu wa'omasiu ndra'o wa mangelama'ö khögu". Ba börö wa'omasinia wo'omonia, i'ombakha'ö khönia imane, "So siŵa rozi mbu kaŵe ba högögu, na aheta da'ö ba taya wa'abölögu." Awena ahono sibai ba dödö wo'omonia.

Samuza ma'ökhö me no möi Laowömaru milo, möi molokhoi baero wo'omonia. Ohahau sibai dödönia wangila simoluo mbanua, yomo-yomo manö so so ia barö zi lalö. 

No iwai la'ila ia niha. La'ondrasi ia, lafakao, lafeta'u. Lamane khönia, "Na omasi'ö auri ba ombakha'ö khöma hadia danömö wa'abölö wo'omomö andrö," Börö wa'omasinia wo'omonia lö i'ombakha'ö, mangandrö-ngandrö dödönia, ena'ö na iwalö ma i'anema'ö alio so Laowömaru, ba hiza'i lö i'ila so.

Me tebai itaögö wa'afökhö wamakaora ya'ia, i'ombakha'ö manö mbini'öta andrö, heŵa'ae afökhö. I'ombakha'ö mbu kaŵe andrö si so ba högö Laowömaru. Mamagölö ndra niha no mege, ba faoma mamakhölö ira, faduhu dödöra wawakhaöta ma dunöŵa nifaehagö womonia no mege. Laröi ia, lalau mofanö.

 Famunu ya'ia 

Me mangawuli milo Laowömaru, abu sibai dödönia, me lö ahulu ia, erege dödönia. Gasa-gasa wombaloi gönia idanö aukhu moroi khö wo'omonia, alau-hörönia, mörö sibai ia.

Ba nawu nasa so wo'omonia, no iwai tohare ndra niha no mege. Lö lafambadu-mbadu. La'ololohe'ö mbunia, ba latöwö faoma fanöwö satarö sibai. Taya sa'ae wa'abölö, moloi wa'abatua Laowömaru. Labunu ia.

Wa'atokea dödö wo'omo Laowömaru, me so ia moroi si bakha wolohe gö wo'omonia idanö. Fa'alai ia, atoru tou naha nidanö, aefa manö moroi ba dangania, osauta gulidanö ma hulö mosimbo ba oya zau khomia, atata dölania, ba alau manö ia tou, lö liŵa-liŵa sa'ae, no alele ia. 

Asao Laowömaru, borö me tebai irorogö mbiniŵö andrö fo'omonia. Ba börö wa'afökhö khönia wa'asao zabölönia, Laowömaru, ba aetu göi noso Zihoi.

Ba wa'amate zi darua andre, mate göi ŵa'ara ba danö ba atöfi ma adudu lehera ba mbanua, lö nga'ötöra. Ha tö turiara nidunö-dunö, tobali famahaö ba tohöfa ba danö. Lahe waö-waö wa'aurira andrö ta'ila na möi ita ba Dögi Laowömaru site'ata andrö.

 Nitöngöni 

 No mufaudugö wanura molo'ö EYD.
 No lö mufaogö wamo'eluaha, ena'ö lö aetu manö-manö ia ba tenga tobali famotu niha.
 No göi mu'alösö'ö ma'ifu wanutunö ya'ia.


Larumbögia

So niha meföna sabölö sibai wealu. Töinia Larumbögia. Anau si'ai mbunia, mato döfa. Wa'onekhe Larumbögia wolohi belu awö zigölu samini-mini'ö ya'ira yaŵa ba lu'u hogu geu.

Samuza ma'ökhö möi malu Larumbögia, idölö ia ba mbörö zinarikhi sesolo ba salaŵa si'ai. No fambalu-mbalu zinarikhi andrö, ba dölania no fafali-fali mohi-mohi, ŵeŵe sesolo, sanöi, sofeta ba gamaudu ngai lu'u yaŵa ba hogu zinarikhi.

Imane tödönia Larumbögia: Da u'anöisi ŵeŵe sesolo andre ba welalö miyaŵa. Iböbö dalunia awi oholu, itawi mbelewa garinia si fao saembu. 

Hadia me niha sabölö wanöi ia, ha sabata ba no irugi yaŵa hogu zinarikhi. I'ila mbelu, no iköröbui ia ba gotalua lu'u, o'afu nasa. Laŵa'ö, amuhua si'ai giö mbelu andrö me ha sisiö mbunga göra ba ha samuhua ba sami-ami simane gae mbanua sasoso ba hogu; lö la'a zataha.

Ba hiza, no fangai ira döla ŵeŵe andrö mbelu. Fatua i'eŵa mbelu andrö faoma belewa gari, no ŵa'i aetu ŵeŵe no mege nöi-nöinia. Ahulu Larumbögia belu, ba hiza i lö lalania wangawuli tou. Töla geu göi ba tebai sa'ae nibosi, lö lemba-lemba danga, mato daöfa manalagu wa'esolo.

Abu sibai dödö Larumbögia. Haniha zangila ya'ia, samösa lö'ö bakha ba hunö gatua da'a. Ifakhölö-khölö manö ia ba lö niha.

Harazaki tohare Liwua, ono alawe sinofu Larumbögia, ono namada Bela Zihönö, si taro si tou ba Hulo Wunga ba ngai nasi ba luaha Mbo Zihönö. No i'agö lali geu tobini Liwua, no i'agö lali geu telumö. 

Ba me irongo wengu-wengu Larumbögia, ba tobali dödönia. Ifakhölö ia yaŵa ba hogu geu. Mangenu-ngenu Larumbögia, mowengu modaŵa-daŵa, mombölö-mbölö, mege-ege, imane:

Ha wa'ara tö aekhudo sitou ba mate ndra'o.
Alai dödögu,
alai dödögu,
alai dödögu luo mahemolu. 
Lö sa'ae tatu khögu luo na atoru.

Me irongo wengu-wengu andrö Liwua, ba asöndru dödönia. Mangera-ngera ia, ifaigi lala ena'ö tola mangawuli tou Larumbögia. Andrö imane wama'ema ngenu-ngenu andrö:

Hadia öwai mbu si döfa yaŵa ba högöu
ödödöni mato otu
öfatohu-tohu ngarohua 
öfali-fali ba durua
böi fangalömbu fosi'ua
ö'oya'ö wamatohu
fa ikhamö mbörö geu. 
Öfotambua bulu lehu soköli 
fa lö humombo ba nangi mbanua. 
Ötorugö sitou ba mbörö geu sebua.

Me irongo li andrö Larumbögia, ba imane: Te duhu.

Lö uzara-zara wanutunö, idödöni ŵa'i mbunia Larumbögia; ara si'ai, aefa matonga luo wa'ara. Simane nirongonia mege, ifatohu-tohu irege anau, balönia ifotambua bulu lehu ba idada sitou ba mbörö geu, ida'i-da'i wanorugö lö oroma ba hörö.

No tohöna itarogö sitou Liwua ba mbörö zinarikhi. Ituyu mbulu lehu nidada Larumbögia, ifakhai ba duturu geu. 

Mofanö ia, i'ozaragö mbulu göna ba mbenua, io'oi faoma abotola wiga, idödöni mbanania, ba i'ohe ba mbörö geu sebua. Ituyu mbulu lehu no mege nifakhainia ba duturu geu ba ifatohu mbu andrö ba mbana göna no mege, ba imane: Döni yaŵa sa'ae rozi mbumö, dai-dai, no ufakhai ba mbana göna. A'aro'ö wamali'ö, a'aro'ö ba mböböa fa böi atoru. 

I'o'ö da'ö Larumbögia, iböbögö ba ndraha-ndraha geu tandrayania.

Mowengu-wengu zui Larumbögia imane:

Hadia uwai da'a,
ambö na'i nöi-nöi galaŵa, 
ambö na'i ngali mbenua.
No ise-ise si'ai.

Ifa'ema zui linia Liwua imane: Böi busi dödöu, base'ö ua.

Idölö ia Liwua, i'ozaragö zinali gai behua nisaitagö balö ba gasö matua. Ita'i-ta'i ia möi mufatohu ba mbalö zinali göna. Imane zui: Döni yaŵa zinali gai behua. Öfabu'u-bu'u ba öfali'ö ba ndraha geu sebua.

Ba me no awai da'ö ba ifa'ema zui Larumbögia: Hadia uwai da'a, ambö nöi-nöi ŵeŵe soköli, ambö nöi-nöi dutura.

Ifuli ifa'ema zui Liwua, sinofunia: Böi busi dödöu, base'ö ua. Taha mbawa ndri sangusu-ngusu, taha mbawa zikhö sondrökhi-ndrökhi. 

Sowaru sikhö sa'ae Larumbögia, lö oroma hörö, hatö fa'aekhu sitou. Hatö böbö talu oholu daha-tahania. Mangele mböböi sataha-taha, mangele mböböi adoru-doru.

Ita'i-ta'i ia Liwua, möi itaba zinali tali gu'ö. Ifatohu-tohu ngarohua, ifakhai ŵeŵe toli. Iböbö mbalö i'aro'ö. Ifa'ema li Larumbögia sowengu sodaŵa-daŵa, sege-ege lö sangondrasi, si lö oroma ba zikhö, imane: Hayae, söbi yaŵa da'a, fali-fali'ö zui ba ndraha geu sanandraya.

Isöbi zinali tali gu'ö Larumbögia, ifatohu ba mbalö zinali gai behu. Iböbö ifurugö mbalö, ifotambua tuturu geu.

Ifa'ema zui Larumbögia khö Liwua, sinofunia, i'angenusi, ifalala wodaŵa:

Ma'ifu tö ya'i mena'ö, 
ba tobönö lemba-lemba danga,
alio ndra'o ufazaumba.

Ifa'ema zui Li wua, io'erei wama'ema, imane: Lau, damöido uhalö zinali zao sitou ba zinga dundraha, nitawigö ba göfa. 

Fagohi Liwua ibua'ö mbeka, irugi sitou ngai nasi. Itaba dali zao böbö dundraha, i'ohe ba mbörö geu sebua. Lö tatu sa'ae he alau wagohisa, manendre fa'alai nagu, alabu fa'alai ina. 

Mu'ao ia imane, Haya'e dali zao saro. Ta'i-ta'i ohe yaŵa, döbi faoma sinali gu'ö, öfali-fali'ö ba mbörö.

Hadia sa'ae niŵa'ö, si fao sikhö soya ba nösinia, ituyu Larumbögia mbalö zinali zao sesolo, idada mitou faoma sinali soya ŵeŵe no mege.

Ihalö mbelu samuhua ifazaumba sitou. Ba aefa da'ö i'a'aro'ö mböbötalunia oholu, ifazaumba sitou mbelewa garinia. I'anete sitou ndraha geu, italagui mbalö zinali soya si no teböbögö yaŵa ba ndraha geu. Hadia zabölö si to'ölö wanöi, iruru'ö ia misitou ba mbörö geu sebua.

Mowaru ia sikhö soyo, ituyu khönia mbelu, i'ohe yomo, ibe fangowuloi niha sato, fangosara dödö makhelo, fondrara dödö wobaraho, enaö a'ozu ira fao-fao.


Magiao
Ba hulo sotöi Tanö Niha, so wofo sotöi magiao soyo bo'ö. Magiao andre ba auri ia ha samösa. Lö hadöi ösi nomonia tanöbö'ö. Mofanikha mbunia, mendua na göna ia haga zino.

Ba hiza, heŵa'ae baga sibai zikhala magiao, ba no so ia ba wa alangu-langu dödö me irasoi sibai me haya'i-ya'ia. Meföna ba ato sibai ndra talifusönia, ba hiza me no oya nikatafelini ma nifa'ala ba labe'e bakha ba kandra.

Ero ma'ökhö, i'otarai sihulö wongi, silaluo, ofeta ba zitanö owi, Magi'ao mokio-kio ia ifanörö-nörö manö ia me'omasi sibai so mena nawönia. Mendrua manö sa'ae omasi sibai ia mangowalu meno bihasa sa'ae ia. No arakhagö 10 fakhe ndröfinia.

Ba heŵa'ae i'alui-alui ba ilau falikauhu ma atö so magiao sihene samondrongo we'aonia. Ba hadia i nitemania, samösa lö'ö magiao sihene sanema'ö linia. Idugu lö nini-nini manö gulidanö worasoi magiao. Asese sibai olohu ia wamaigi fofo tanöbö'ö oi muhombo-hombo fao ira wo'omonia. Ba fao fa'omuso dödö ba wendroro iraonora. 

Samuza ma'ökhö, ofeta ia ba zi sambua banua ba zinga gatua ahatö raya ba Gidö. Falukha Magiao samösa nonomatua sotöi Tanö. Tanö samösa sibaga amuata, sangila huku, ba sangomasi'ö fefu gaurifö he sohombo ba dalu mbanua ba he sanana ba danö. Me ifaigi Magiao, ba muhulu dödönia wanolo.  

"Hana u'ila abu sibai dödöu, Magiao?" isofu Tanö.

Itunö gabula dödönia wa so dödönia wangalaui sitola tobali fo'omonia. No ora sibai sa'ae i'alui ba lö manö nasa nisöndrania magia'o sihene. I'andrö tolo khö Ga Tanö ena'ö tola i'alui ma sa so magiao sitola te'efasi moroi ba kandra si so ba nomo niha misa?

Tokea Ga Tanö, ba mo'otu ndronia ba wamandrongo nösi dödö Magiao. Mendrua aukhu dödönia me oya sibai magiao si so ba kandra ba lafaliaro ira niha. "Hadia zi tola ufalua ba wanolo Magiao andre? Da u'alui lala ena'ö tola u'efasi zambua magiao siso ba kandra," zazi Ga Tanö.

Fao fanolo Tanö ba ira awönia same'e tödö ba wororogö gaurifa ba sinumbua, Ibörötaigö ba wanolo Magiao ka Tanö.

Möi Ga Tanö ba zi sambua omo ahatö ba Mbotombawö. Itörö Hondra. Irongo so ba da'ö zamaliaro magiao sihene. Me irugi ba ifatunö dandrösa wa'atoharenia.

"Hewisa mena'ö na ta'efasi magiao sihene si so ba kandra andre khöu. Ufaigi no alangu-langu dödönia me tebai muhombo ia ba hogu geu, hadia ahele dödöu?" simanö wehede Ga Tanö khö Nama Mbuala, sondrorogö magiao sihene andrö.

Me ifondrondrongo niWa'ö Ga Tanö ibörötaigi alulu dödö nama Mbuala. Mendrua barö mbongi si lalö ba lö terou dödö magiao sihene nifotöi Wuti andrö wemanga gae. Kawuti andre onekhe sibai mogo'ö hadia ni ŵa'ö nama mbuala. I'ila u'owai niha sanörö lala. Ba barö da'a no ahono Ga Wuti. Ilau zi lö hede. 

"Abölö sökhi na mu'efa'ö Ga Wuti andre akha muhombo ia ba tola falukha magiao silatao," inönö Ka Tanö.

Fao fa'ahele dödö, ba itehegö i'ohe Ga Wuti andrö Ka Tanö ba i'efa'ö ahatö Humene. Ba da'ö manaro Magiao. 

Me i'ila i'ohe Ga Wuti andrö Ka Tanö, ba omuso sibai dödö Magiao. I'andrö saohagölö khö Ga Tanö ba ira awönia me no latolo ia. 

Hiza, me falukha Magiao khö Ga Wuti ba faoma omasi ira khö nawöra. Mangowalu ira, ba faoma la fabu'u wa la'omasi'ö nawöra sambua zamösana irege sohahau tödö wa'aurira.

Me no isöndra wo'omonia, I'etu'ö Magiao wa toröi ia ba gatua. La'alui nahara saröu bakha ba dalu gatua. Ena'ö lö sa'ae aoha ba niha ba wofa'ala ya'ira. Lalau nomora aröu moroi ba Gidö, sitou ba Hulo nifotöi Onolimbu. 

Ibörötaigö mangadulo magiao ba mamaukhu ia 21 hari. Ba hiza, me no irugi inötö, mamoto tölu nonora. Magiao ba fo'omonia faoma la'omasi'ö nawöra. Na so zabao dödö ba la'anemai'ö lafatunö ba la'olifugö'ö ira, ba mangosara ira wa lö sa'ae lafuli lalau zambö fagöna andrö. Ba hiza lö olifu ira khö Ga Tanö si no mondröni yawa ira irege no tola zui manunö magiao ba gatua andrö ba Danö Niha.

Lala wa'auri Magiao andre ba no sambua si tehöngö ba Danö Niha ba tobali famorou dödö haniha manö, mendrua iraono ba sibohou ebua ba Danö Niha ba wondrorogö fofo sarakhagö taya andrö. 

Hadia so yomo khömi wofo magiao?


Mötö-Mötö si takile
Samuza bongi so ba mbanua siyaŵa sambua ndröfi side-ide sotöi Mötö-Mötö. Omasi-masi ita wamaigi ya'ia me lö aetu takile ia, irege sökhi mbanua siyaŵa ba zibongi.

Bahiza samuza bongi, tohare lawuo safaito. Ibalugö haga Mötö-Mötö andrö. Ba me no lumalö ia, igumuzaö taya göi dakile Mötö-Mötö!

Tobali abu-sibai-dödö Mötö-Mötö. Hana wa so sambua ndröfi si lö takile? Itandraigö mongawalö lala ba wamangawuli dakilenia, bahiza zaya-zaya gölö manö sa.

Me arakhagö aetu wanötönania, so samösa mbaŵa satua-tua sangila wa'abu dödönia. "Böi busi dödöu, döfi side-ide!" iŵaö khönia baŵa. "Lö sitaya dakileu. Ha a'i wa lö oroma ia."

Tema itunö khö Mötö-Mötö sambua wangi'ila ndra satua föna. "So lala ena'ö tola ifuli ösöndra dakile, ya'iada'e silötolalö'ö öfaosa hagamö ba niha bö'ö.

Gasa-gasa wa i'angera-ngeragö da'a, ifaigi tou gulidanö Mötö-Mötö. Oroma khönia so samösa nono'alawe side-ide si so fa'ata'u börö wa'ogömi-gömi zibongi. Ihekhe mbawa Mötö-Mötö, tema ifatörö hagania ba zi so ono'alawe side-ide andrö. Omuso dödö nono'alawe andrö, ifaöga ia ba mbanua ba iboho mbawa.

Ba i'anema'ö mangawuli dakile Mötö-Mötö, abölö takile moroi ba ziföföna. I'otarai da'ö i'ila sa'ae Mötö-Mötö, wa lö mamalö ifaosa hagania ba niha bö'ö ena'ö böi aetu takile ia.


Niha si faoma falimo

So föna niha si fahuwu, hulö zi fatalifusö ira. Ba ha samuza ma'ökhö, ba mofanö zi samösa andrö, möi ia mukoli. Ba so khönia ni'ogasö, fulu lauru böra fa'abua.

Ba me mofanö ia wekoli, ba möi ia muröi ni'ogasö andrö, khö zi fahuwu khönia no mege, imane: "He si fahuwu! Da'uröi khögu ni'ogasö andre ua, gasa-gasa wekoligu andrö." Ba imane si fahuwu khönia: "Lau, hana na öröi ia ba da'ö."

Ba me mangawuli niha no mege andrö, moroi ba wekoli, ba möi ia ba nomo zi fahuwu khönia, imane: "He zo khögu ni'ogasö no andrö, si fahuwu?" Ba itema linia si fahuwu khönia andrö, imane: "No ahori i'a te'u, si fahuwu." Ba imane niha andrö: "Lau, si fahuwu, akha i'a ia te'u."

Ba noa sa so bakha ba dödönia, wa nilimo ia ba ni'ogasö andrö.

Ba ha samuza ma'ökhö, ba itema itagö nono zi fahuwu khönia andrö, samini si'öli no mege.

Ba maoso zi taya ono andrö, möi ia musofu khö zi fahuwu khönia, si taya ni'ogasö andrö, imane: "Noa sa taya nonogu, si fahuwu." Ba itema linia si taya ni'ogasö andrö, imane: "Noa sa u'ila, me ma'ökhö, nonomö andrö. No ikhai moyo."

Ba maoso ira, faoma momöi mangadu ba zalaŵa, ba faoma latutunö mbörö walimosara andrö. Ba imane salaŵa khöra: "Si faoma falimo ami andrö, mifaoma mifuli zi taya nawömi, ba böi sa'ae mitohugö zi manö."


Ono Hambae ba Inania

So sara nono hambae solangi-langi faoma inania ba nasi.

I'anema'ö i'ila so zadöni dödönia ba mbewe nasi. Iŵaö khö ninania, "He na, ae ohe ndrao ba nöfi." Itema linia inania, "Böi nogu. Böi oi o'ö gofu hadia zi tumbu ba dödöu. Hambae wö ita andre, ba abölö sökhi toröi ita bakha ba nidanö."

Ba lö irongo li ninania ono hambae andrö. Iforege-rege wangandrö ena'ö möi ira ba nöfi. Afuriatania i'o'ö linia inania. Lalau molangi möi yaŵa ba nöfi.

Me no larugi ba omuso sibai dödö nono hambae. Omasi-masi ia wamaigi wa'asökhi mbewe nasi.

Ba hiza ba zi lö mudöna-döna itörö samösa fofo sebua ba idou nono hambae andrö i'a önia.

Abu sibai dödö ninania, ilau mege-ege irege ahori daŵa hörönia. Maniasa sibai ia me no i'o'ö li nononia ba tenga mene-menenia samösa.

Lö wa'i u'anau'ö sa'ae. Si lötolalö'ö ta'o'ö mene-mene zatua. Abölö la'ila hadia zi faudu ba fagöna, me no oya nitöröra götö wa'aurira.


Sabölö Gaŵöni

Me föna so sageu gaŵöni sabölö esolo moroi ba geu bö'ö ba danö. Alaŵa sibai göi ia irege hatö döfa lö ibaya mbanua si yaŵa.

Me i'ila da'ö Balugu Luomewöna si so yaŵa ba Detehöli'ana'a, ba imane tödönia, na tedou wa'alaŵania ma'ifu tö, ba tola idudugö mbanua Tetehöli'ana'a andre.

Andrö samuza ma'ökhö imane Balugu Luomewöna khö Zabölögaŵöni, "He Sabölögaŵöni! Heŵa'ae esolo sibai ndra'ugö, ba so sa khögu lala wamunu ya'ugö, angongo ndra'ugö irugi ŵa'a tou, ba tobali obou fefu mbotou." 

Ba tobali dödö Zabölögaŵöni, isofu khö Balugu Luomewöna imane, "Hadia dandraŵa wamunugu andrö khöu?" Itema linia Balugu Luomewöna, "So khögu nga'ukhu zi'öli, saukhu moroi ba galitö, ba ulau ia ba dölamö, ba asila dania ndra'ugö, irugi ŵa'a tou."

Ba me irongo da'ö Sabölögaŵöni, ba mege-ege ia. Siŵa luo siŵa mbongi, i'era-era tödönia wa'amatenia, na ilau da'ö balugu Luomewöna. Mendrua manö imane, "Haniha mena'ö zi tola mangorifi ya'o na ilau khögu nga'ukhu zi'öli saukhu andrö Balugu Luomewöna? Alai na simate sa'ae ndra'odo andre?"

Me larongo da'ö ira eu tanöbö'ö ba lamane khönia, "Hana wa mege-ege ndra'ugö?" Itema khöra Sabölögaŵöni, "No iŵa'ö Balugu Luomewöna, yaŵa ba Deteholi'ana'a, wa ilau khögu nga'ukhu zi'öli saukhu ba wamunu ya'o."

Ba imane E'o, "Böi busi dödöu, Sabölögaŵöni, ya'e ndra'aga bele-beleu. Utendro'ö ndra'o dania ba dölamö, ba ubalugö mbulumö faoma bulugu." Ba inönö göi Sinarikhi, "Si manö göi ndra'o, Sabölögaŵöni." Ba muhede göi Manawa, "Böi mangiwa dödöu Sabölögaŵöni. Simanö göi ndra'o."

Ba fefu geu ba danö, ba oi si manö wehedera khö Zabölögaŵöni. Ue, ba ŵeŵe fefu. Oi labalugö Zabölögaŵöni faoma bulura, irege lö oroma ia khö Balugu Luomewöna. Awena lamane khö Zabölögaŵöni, "Andrö tou nga'ukhu zi'öli andrö khö Mbalugu Luomewöna. Böi ata'ufi."

Ba i'andrö Sabölögaŵöni nga'ukhu zi'öli, saukhu moroi ba galitö andrö, imane: "Ya'ugö Balugu Luomewöna, lau tou khöu nga'ukhu zi'öli andrö!"

Ba ifatibo nga'ukhu zi'öli andrö Balugu Luomewöna ba dödö galizuzu khö Zabölögaŵöni. Bahiza ma'ifu lö atoru mbulu Zabölögaŵöni, böhöi ilau mangarö.

Imane na Sabölögaŵöni, "Lau na, Balugu Luomewöna, lö'ö sa ata'udo!"

Ba meziŵa ilau Balugu Luomewöna, ma'ö-ma'ökhö wolaunia. Ba ma'ifu lö atiho döla, sara lö atoru mbulu khö Zabölögaŵöni, börö me no orudu fefu ndra eu ba danö, wombelegö ya'ia, ena'ö lö tekiko ia.


Talaho Ono Razo

Me föna so samösa razo. Oya khönia nono alawe ba no oi si sökhi bawa. Ono alawe siakhi khönia ba no fondrege sökhi, irege luo samösa si no mangila oya nono alawe si sökhi ba gulidanö lö aföli-föli wamaigi bawania.

Lö aröu moroi ba gödo razo so göi sambua gatua satabö. Ba gatua andrö so sambua namö barö sambua geu sebua.

Ero aukhu zino möi nono razo siakhi andre ba gatua andrö. Ilau mudadao ba zinga namö sokafu-kafu. Ba itaria ilau famai, ifazaumba-zaumba khönia gelera ana'a omasi'önia.

Samuza luo tegaölö khönia gelera ana'a aekhu bakha ba namö. Abakha sibai namö andrö irege lö oroma narönia. Ba ilau mege-ege. Itugu ara itugu abölö-bölö.

Irongo li sanguŵa'ö khönia, Hana mege-ege ndra'ugö? Ifakhölö ia ba i'ila sara dalaho, högönia anuzu dödö niha wamaigi. Itema linia, No atoru khögu gelera ana'a bakha ba namö.

Böi busi dödöu, iŵaö khönia talaho, tola uhalö khöu gelera ana'a andrö. Hadia dania öbe'e khögu na uhalö ia khöu?

Itema linia, Gofu hadia manö ube'e khöu asala öhalö khögu gelera ana'a andrö. Tola öhalö khöu nukhagu andre ma mani-mani andre khögu ma zui takulagu andre.

Imane khönia talaho, Lö sa omasido nukha ma mani-mani ma zui takula. Na öfabu'u khögu wa tobali awöu ndra'o, wa lö aetu fao-fao ita, faoma manga ita moroi ba wiga göu, faoma tabadu idanö moroi ba mako khöu, ba mörö ndra'o ba zingau ba zibongi. Na öfabu'u khögu fefu da'ö ba uhalö khöu gelera ana'a andrö.

Ba itema li ono alawe razo siakhi, Ufabu'u khöu fefu da'ö asala ö'ohe khögu gelera ana'a satoru ba namö. Imane i ba dödönia, talaho si lö boto ndra'ugö, hewisa tola fao ndra'ugö khö niha me nahau bakha ba namö idanö.

Itueli ba narö namö talaho ba lö ara no irugi zui mbewe namö. Itura'ö gelera ana'a moroi ba mbawania ba ibe'e khö nono razo.

Omuso sibai dödö nono razo ba ifaröga ia wangawuli ba nomo.

He... base'ö ndra'o. Da'i-da'i wofanö ena'ö ukhamö ndra'ugö! mu'ao khönia dalaho.

Ba lö infondrondrongo linia ono alawe razo andrö. Imane tödönia tebai sa'atö iröi namö talaho andrö.

Mahemolunia so watomesa sebua ba nomo razo. Ba no dumadao ira fefu edöna lalau manga.

Ba larongo so zanoko-noko bawandruhö. Möi nono razo siakhi ibokai mbawandruhö. Me i'ila dalaho, iduhö mangawuli mbawandruhö. Ifuli dumadao ia ba zinga namania.

Me i'ila razo wa abölö manimba-nimba dödönia, imane khönia, Hana nogu? Hadia no ö'ila zata'u ita? Itema linia, Lö'ö wö, ma. Ha sara talaho sanuzu ita wamaigi högönia.

Hadia zomasi dalaho andrö? isofu khönia razo. Ba itutunö khönia hadia zalua ba namö ba gatua ba hadia nifabu'unia khö dalaho andrö.

Ba terongo zui zanoko-noko ba mbawandruhö. Mu'ao dalaho andrö, Ono razo siakhi, bokai khögu mbawandruhö. Hadia no olifu ndra'ugö zi no öfabu'u khögu? Ono razo siakhi, bokai khögu mbawandruhö!

Ba imane khö nononia alawe siakhi razo, Si lötolalö'ö öfalua zi no öfabu'u. Bokai khönia mbawandruhö.

Ibokai khönia mbawandruhö ba möi si bakha dalaho ba i'o'ö ia. Ba me no dumadao nono alawe siakhi, imane khönia talaho, Halö ba fedadao ndra'o ba gahetamö. Ba imane na, Hatö'ö khögu wiga göda, datalau manga.

Aefa manga ira, iŵaö talaho, No abuso ndra'o ba erege göi dödögu. Ohe ndra'o ba wöröma. Datalau mörö.

Ba ilau mege-ege ono alawe siakhi andrö. Lö omasi ia na mörö dalaho ba zingania.

Ba hiza mofönu khönia namania imane, No itolo ndra'ugö me göna'ö fa'abu dödö. Böi ositengagö ira sanolo ya'ugö.

Ba ihalö dalaho ba i'ohe ba wörömania. Ifedadao ia ba dalinga mbatö. Aefa da'ö ba möi ia ilau mörö. Ba hiza möi khönia dalaho imane, Na lö ötehe mörö ndra'o ba zingamö ba u'ombakha'ö ndra'ugö khö razo.

Ihalö dalaho andrö ba ifemörö ba zingania.

Hiza i'anema'ö tobali niha dalaho andrö, ono matua si hino döla ba somasi ita wamaigi-maigi.

Ba itutunö khönia wa ono razo ia göi, ba hiza no i'elifi ia sebua elemu tobali talaho ba namö idanö. Ba lö samösa sangefa'ö ya'ia, ha ono alawe razo siakhi andrö zi tola mangefa'ö ya'ia.

Ba lalau mörö.

Mahemolunia tebua ira ba lasaŵa mbanua nono razo andrö. Omuso sibai dödö nono razo andrö me no aefa ia ba wangelifi ba no göi isöndra wo'omonia ni'omasi'önia.


Tuada Siŵa Ndröfa ba niha yöu

Ha samuza ma'ökhö, ba ifatenge zinengenia Siŵa Ndröfa, ba mbanua Mazingö raya, ba niha yöu, i'ombakha'ö, wa möi ia khöra tome; möi ia fasu'a salaŵa, ba ena'ö lö tobali dödöra, andrö wa ifatenge, isofu na lö fatimba ba dödöra na möi ia; ifaigi na lö lategu salaŵa.

Ba möi zinenge no mege, miyöu khö duada Losu Olayama Daura, salaŵa göi da'ö, lamane, "He tua! Möi tomeu ba da'a Ziŵa Ndröfa, banua Mazingö; na lö fatimba ba dödöu, ba möi ia, ba na fatimba ba dödömi, ba lö möi ia."

Ba imane tuada Losu Olayama Daura: "Lö' sa fatimba ba dödögu ena'ö we'amöinia andrö, ba ba da'ö ata'u ndra'o ia: faigi, i'otarai döinia, ba Siŵa Ndröfa, ba he andre, wa itaha omogu da'ö? Omogu ba da'a, ba ha önö ngaröfa wa'anau zilötö, ba tölu ngaröfa tö sa zi so baero. Böi yamöi khögu, numana ia; ma moteu, ba oi abasö ia, ambö naha."

Ba lafuli ira sinenge miraya, ba mbanua Mazingö, khö duada Siŵa Ndröfa, ba la'ombakha'ö khönia he wisa li zalaŵa lamane: "Lö latehe möi ndra'ugö, börö me Siŵa Ndröfa ndra'ugö. Ba lamane khöma: Lö itaha omoma ba da'a; ha lima ngaröfa, irege önö ngaröfa wa'anau zilötö nomoma, ba tölu ngaröfa tö sa zi so baero, ba numana ia, na moteu. Akha sa lö möi ia khöma,, börö me wa'anau ia, faigi, Siŵa Ngaröfa! ma ata'u ndraono na'i, börö me wa'ebua ia; alukhö la'ila zi manö ba niha."

Ba imane tuada Siŵa Ndröfa: "Mifuli ami, ba mimane khöra: Tenga siŵa ndröfa eu ia, ha sa siŵa ndröfa sinali; ha ezai adulo, na no wurui. Ha sa töinia da'ö, tenga fa'ebuania, ha ba li niha wanötöi da'ö; böi fatuwu ba dödöra."

Ba lafuli ira sinenge no mege miyöu ba mboto niha yöu, khö duada Losu Olayama Daura, ba la'ombakha'ö khönia he wisa li Ziŵa Ndröfa, banua Mazingö. Ba imane Tuada Losu Olayama Daura: "Na si manö linia, ba akha möi ia khögu."

Ba awena möi duada Siŵa Ndröfa miyöu ba mboto niha yöu, lö ta'ila ha wa'ato ira zi möi tome sa'ae. Ba me larugi, ba awena omuso dödöra faoma fatambai; lö sinegu sa'ae. Ha sa ba döi mbörö, wa lö ifa'amöi ira mege tomenia tuada Lösu Olayama Daura.


Tödö Hia Walangi Adu

Hia samösa niha siföföna ba Danö Niha ni'a'asogö Lowalangi moroi ba zorugo. Fatua lö mate ia, ba no'i'oroisi wa na ofeta inötö dania mate ia, ba ena'ö tödönia la be'e bakha ba mboto-boto, la fananaŵa ba rö zagö nomo. Molo'ö nifadunö-dunö ba Danö Niha, wa tödö andrö, tola muhede-hede. Tödö Hia andre, ba tola mama'ele'ö hadia zi lö alua na. Ba tenga ha da'ö, ilau muhede-hede ba wo'amenesi iraononia. Ifatunö na tohare dome, na moteu, na so gabuladödö, na so zilako, na so harazaki, ma na so wa'edöna iraono andrö khönia mamalua sambö enahöi. Ba zi hulöwongi, ba ilau muhede-hede, ba wanusugi iraononia, ifatunö wa no möi yaŵa luo, ena'ö oi la börötaigö wombambaya ngawalö halöŵöra. Eluahania, Hia andre, ha botonia zi no mate, hiza tödönia ba no hulö niha sauri. Hulö da'ö waö-waö wo börötaigö hikaya dödö Hia andre, si no sa'ae tehöngö duriania. 

Ba wo mbörötaigö sinura andre, ba ara sibai ifahasudo, hulö na no irai so mbuku sanura ba li Indonesia sifakhai ba ngawalö nifadunö-dunö ba Danö Niha. Uröi sabata, zandrela gu'ö Wikibuku andre, ba ubokai nga'ölu mbukugu si no ara sibai, ba hiza atulö sibai wa so mbuku sanura sifakhai ba dödö Hia andre, ni be'e högö mbuku andrö ba li Indonesia ; Jejak Cerita Rakyat Nias. Si no te fa'anö ba mbuku umbu zinura andre, ya'ia da'ö; tefakhai moroi ba zi no isura amada Bamböwö Laiya molo'ö si nura ba mbuku andre, wa hikaya dödö Hia andre irongo moroi khö ninada Ina Dalimböwö Hia me döfi si sara ngahönö a siŵa ngaotu a fitu ngafulu a sara (1971) si toröi ba mbanua ba Sifalagö Gomo. Hiza B.Laiya ifenahöi wetaro nidunö-dunö andre ba wenaeta hikaya. Hikaya, sambua waö-waö nifa'ema zamatunö, wa fefu manö nifa'emania andrö awai zi no alua. Sindruhu-ndruhu hulö no alua. Hiza hikaya andre, ba ahatö ia ba ngawalö zi so ba gulidanö andre, alua ba gulidanö ba lö ara sibai wa'aluania. Waö-waö hikaya andre, no fagölö ira nirongo M.G.Th Thomsen moroi khö Tambalina Tuha Ana'a me döfi si sara ngahönö a siŵa ngaotu a tölu ngafulu a lima (1935) faoma Rasoli Hia ba ndröfi si sara ngahönö a siŵa ngaotu a fitu ngafulu a tölu (1973), Rasoli Hia andre, ma'uwu Tambalina Tuha Ana'a, ya'ira andre manaro'o ba mbanua Sifalagö Gomo. Thomsen, manura hikaya Dödö Hia andre, nibe'enia högö; "Famareso Ngawalö Huku Föna awö Gowe Nifasindro (Megalithkultur) ba Danö Nias (1976)"  

