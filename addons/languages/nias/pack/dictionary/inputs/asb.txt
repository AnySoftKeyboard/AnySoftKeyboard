MATAIO

Faza 1

I. Tua Yesu 

1 Sura mböröta Yesu Keriso, ma'uwu Dawido andrö, ma'uwu Gaberahamo.

2 Iza'aki nono Gaberahamo, Yakobo nono Giza'aki, Yuda nono Yakobo ba talifusönia andrö. 3 Feresi nono Yuda ba Sera, ononia khö Damara andrö. Eseromo nono Weresi. Aramo nono Geseromo. 4 Aminadabi nono Garamo, Na'aso nono Gaminadabi, Salemo nono Na'aso. 5 Boasi nono Zalemo, ononia khö Rakhaba andrö. Yobedi nono Mboasi, ononia khö Ruti andrö. Iza'i nono Yobedi. 6 Dawido nono Giza'i, Dawido razo andrö. Selomo nono Dawido, ononia khö wo'omo Guria andrö. 7 Rehabeamo nono Zelomo. Abia nono Rehabeamo. Asa nono Gabia. Yozafati nono Asa. 8 Yoramo nono Yozafati. Usia nono Yoramo. 9 Yotamo nono Usia. Ahasi nono Yotamo. 10 Hisikia nono Gahasi. Manase nono Hisikia. Amoni nono Manase. 11 Yosia nono Gamoni. Yekhonia nono Yosia ba talifusönia andrö, me luo tefawu'a ira, me te'ohe ba Mbabilona. 12 Ba me no aefa tefawu'a ira, me te'ohe ba Mbabilona, ba mo'ono Yekhonia, Selatieli nononia. Serubabeli nono Zelatieli. Abiudi nono Zerubabeli. 13 Eliaki nono Gabiudi. Asori nono Geliaki. Sadoki nono Gasori. 14 Akhimi nono Zadoki. Eliudi nono Gakhimi. 15 Eleasari nono Geliudi. Matana nono Geleasari. Yakobo nono Matana. 16 Yosefo nono Yakobo, Yosefo fo'omo Maria andrö, ina Yesu, nifotöi Keriso. 17 Tobali fele öfa nga'ötö fefu, i'otarai Gaberahamo, irugi Dawido, ba fele öfa nga'ötö i'otarai Dawido, irugi tefawu'a ira, te'ohe ba Mbabilona; ba i'otarai tefawu'a ira, te'ohe ba Mbabilona, irugi Keriso, ba fele öfa nga'ötö zui.

 II. Fa'atumbunia 

18 Ba si mane wa'atumbu Yesu Keriso andrö: Me no ifohu nina Yesu, Maria, Yosefo andrö, me lö sorudu ira na, ba terongo, manabina ia khö Geheha ni'amoni'ö.

19 Ba iböhöi manö ia mena'ö Yosefo, soniha ya'ia, lö i'ombakha'ö, me niha satulö ia, lö edöna i'ailasi.

20 Ba me ifatou-tou tödönia da'ö, ba hiza, oroma khönia mala'ika Zo'aya ba wangifi, imane: He Yosefo, ma'uwu Dawido, böi ata'ufi wangai Maria andrö, nihamö; tabina andrö, si so ba dalunia ba no moroi ba Geheha ni'amoni'ö.

21 Ba madono ia dania, ono matua, ba öbe'e töi nono andrö Yesu, me ya'ia zangefa'ö banuania ba horöra. 22 Ena'ö itörö niŵa'ö Zo'aya, ni'ombakha'ö zama'ele'ö, andrö si manö da'ö fefu; imane sama'ele'ö andrö:

23 Hiza, so dania nono alawe sanabina, ba madono ono matua, ba labe'e töi nono andrö "Emanu'eli", "awöda Lowalangi" geluahania, na la'ali [ba li niha]. 

24 Ba me tokea Yosefo, ba i'o'ö niŵa'ö mala'ika Zo'aya andrö khönia, ihalö nihania. 25 Ba lö orudu ira, irugi madono ia, ono matua, ba ibe'e töi nono Yesu.

Faza 2

I. Ere si otarai danö ba gatumbukha luo 

1 Ba me no tumbu Yesu ba Mbetilekhema, ba Yudaia, me luo razo Herode andrö, ba hiza gere, moroi ba danö ba gatumbukha, si möi ba Yeruzalema.

2 Lamane: Hezo razo Niha Yehuda andrö, sawena tumbu? No oroma khöma ndröfinia ba danö ba gatumbukha, ba möiga mangalulu khönia.

3 Ba me irongo da'ö razo andrö, Herode, ba tobali dödönia ba samba banua manö Yeruzalema, awönia. 4 Ba ifalukha'ö gere sebua fefu, awö zangila amakhoita ba niha Yehuda, ba izofu-zofu khöra, hadia niŵa'ö, heza tumbu Keriso.

5 Ba lamane khönia da'ö: Ba Mbetilekhema ba Yudaia, si mane sa ba zura zama'ele'ö: 6 "Ba ya'ugö, Betilekhema, ba danö mado Yuda, ma'ifu tenga fondrege zide-ide ndra'ugö ba zolohe mado Yuda andrö, me ba khöu i'otarai dania solohe andrö, sokubaloi banuagu andrö Iraono Gizeraeli."

7 Awena ifakaoni'ö gere no mege Herode, ibini'ö wamakaoni'ö, ba izofu-zofu sibai khöra, ha mega oroma ndröfi andrö. 8 Ba ifatenge ira ba Mbetilekhema, imane: Mi'ae'e, mi'alu-alui sibai, heza so nono andrö, ba na no misöndra, ba mi'ombakha'ö khögu, ena'ö möido göi mangalulu khönia.

9 Ba me no larongo niŵa'ö razo andrö, ba möi ira, ba hiza ndröfi andrö, ni'ilara ba danö ba gatumbukha, mowaö-waö fönara, irugi tebato ia faudu zi so ono andrö. 10 Ba me la'ila ndröfi andrö ba omuso sibai dödöra.

11 Ba möi ira yomo ba da'ö, ba hiza nono, awö ninania Maria, ba labalöduhini tou danö, mangalulu khönia ba labokai naha gana'ara, mamuala ira khönia, balaki ba kumöyö ba emuri.

12 Ba iŵa'ö khöra Lowalangi, ba wangifi, böi lafuli ira khö Herode; ba latörö lala bö'ö, wangawuli ba danöra.

 II. Foloi ba danö Miserayi 

13 Ba me no mofanö ira, ba hiza mala'ika Zo'aya, sangoroma'ö ya'ia khö Yosefo, ba wangifi, imane: Faoso, ohe nono, awö ninania, ba oloi ba danö Miserayi ba ba da'ö iagö, irege muhededo khöu; i'alui sa dania nono Herode, ba wamakko ya'ia.

14 Ba maoso ia, i'ohe nono, awö ninania, ba zi bongi ba isaŵa danö Miserayi. 15 Ba ba da'ö so ia irugi wa'amate Herode, ena'ö itörö niŵa'ö Zo'aya, ni'ombakha'ö zama'ele'ö andrö, me imane: "No ukaoni nonogu moroi ba danö Miserayi."

 III. Famunu ono ba Mbetilekhema 

16 Ba me i'ila Herode, no lalimo ia ere andrö ba mofönu sibai ia, ba ifatenge, ifabunu'ö fefu ndraono ba Mbetilekhema ba ba zi fasui fefu, i'otarai zi mendrua fakhe fa'ebua, no malö ba zide-ide moroi andrö, dali wa'ara andrö nizofu-zofunia ba gere andrö.

17 Ba da'ö itörö niŵa'ö Yeremia andrö, sama'ele'ö, me imane: 18 "No terongo wangarö-ngarö ba Rama, fege-ege, ba fange'esi sabölö-bölö; i'e'esi nononia Rakhela, ba lö edöna ia larara dödönia, me lö ya'ira sa'ae" 

 IV. Fangawuli moroi ba danö Miserayi 

19 Ba me no mate Herode, ba hiza mala'ika Zo'aya, sangoroma'ö ya'ia khö Yosefo, ba wangifi, ba danö Miserayi. 20 Imane: Faoso, ohe nono, awö ninania ba fuli'ö ba danö Ndraono Gizeraeli, noa sa mate zamunu ono andrö ena'ö.

21 Ba maoso ia, i'ohe nono, awö ninania, ba isaŵa danö Ndraono Gizeraeli. 22 Ba me irongo, no tobali razo Yudaia Gerikhela'o, fangali namania Herode, ba ata'u ia möi ba da'ö. Ba humede khönia Lowalangi, ba wangifi; ba isaŵa danö Galilaia.

23 Möi ia ba mbanua sotöi Nazareta, ena'ö itörö niŵa'ö zama'ele'ö, wa banua Nazareta dania döinia.

Faza 3

I. Yohane samayagö idanö 

1 Ba me luo da'ö, ba so Yohane andrö, samayagö idanö, mangombakha ia ba danö si mate, ba Yudaia, imane: 2 Mifalalini gera-erami, noa sa'ae ahatö mbanua zorugo andrö. 3 Da'ö sa niŵa'ö Yesaya, sama'ele'ö andrö, me imane: "So li zi'ao ba danö si mate, imane: Mihaogö lala Zo'aya, mifadaya lalania. 

4 Ba baru Yohane andrö, ba bu gondra ba uli zaŵi mböbö talu, ba önia, ba tamo, awö wikt:nia:ŵe ŵani,ŵe ŵani ba gatua. 

5 Ba möi baero khönia mbanua Yeruzalema ba banua Yudaia andrö, fefu, awö mbanua si fatambai Yoridano, fefu. 6 Ba lafabayagö'ö idanö ira khönia ba Yoridano ba la'ombakha'ö horöra. 

 II. Fangombakhania 

7 Ba me i'ila, ato zi möi khönia farizaio ba sadukaio, nibayagö idanö, ba imane khöra: He ya'ami, ono gulö! ha niha zangoroma'ö khömi lala wangefa ba wönu andrö dania?  8 Mi'a'asogö sa'ae mbua-bua, si nangea bua-bua wamalalini era-era. 9 Böi miwai, tola miŵa'ö tödömi: Furugöma Gaberahamo; uŵa'ö sa khömi, i'ila Lowalangi, ibali'ö ma'uwu Gaberahamo gara andre. 10 Ba no mufaudugö wato ba ŵa'a geu, ba fefu döla geu sa'ae, si lö bua si sökhi, ba la'obö ba latibo'ö ba galitö.

11 Ya'odo, ba idanö ubayagö khömi, ba wamalalini era-era, ba si so furigu dania, ba sabölö moroi khögu; ambö solohe badagahenia ndra'odo, ba Eheha ni'amoni'ö ba alitö ibayagö khömi da'ö. 12 So ba dangania dörinia ba ihaogö golayama mbasitö khönia ba ulitö, ba ifa'anö ba halasa ba adaya andrö, ba itunu ba galitö si lö mate-mate.

 III. Tebayagö idanö Yesu 

13 Me luo da'ö so Yesu, i'otarai Galilaia, isaŵa Yoridano, khö Yohane, ba wamabayagö'ö idanö ya'ia khönia.

14 Ba itenaŵa ia Yohane, imane: Moguna sa khögu tebayagö idanö ndra'o khöu, ba möi ndra'ugö khögu?

15 Ba itema linia Yesu, imane khönia: Lau manö ua; si manö sa zi nangea khöda, ba wolo'ö satulö andrö, hadia ia fefu.

16 Awena itehe khönia.

Ba me no mubayagö idanö Yesu, ba i'anema'ö möi miyaŵa moroi ba nidanö; ba hiza, tebokai mbanua si yaŵa, ba i'ila Geheha Lowalangi, si möi mitou, hulö marafadi, we'amöi khönia. 17 Ba hiza li, si otarai zorugo, imane: Onogu da'ö, ono omasiö, wa'omasigu.

Faza 4

I. Itandraigö Yesu afökha 

1 Aefa da'ö, ba i'ohe ba danö si mate Yesu Eheha, ena'ö itandraigö ia Afökha. 2 Ba me lö si manga ia, öfa wulu wongi wa'ara, ba olofo ia, me aefa da'ö.

3 Ba möi khönia zanandraigö andrö, imane khönia: Na ono Lowalangi ndra'ugö, ba ŵa'ö, ena'ö tobali roti gara andre.

4 Ba itema linia, imane: "Tenga ha ba gönia auri niha, ba ngawalö li fefu, si otarai mbawa Lowalangi, auri ia". 

5 Ba i'ohe ia ba mbanua ni'amoni'ö andrö Afökha, ba mbumbu gosali ifa'aso. 6 Ba imane khönia: Na ono Lowalangi ndra'ugö, ba tibo'ögö tou, noa sa so ba zura: "Iŵa'ö ba mala'ika andrö khönia dania, ba khömö andrö, ba lataya tangara ndra'ugö, fa lö manendre gaheu ba gara."

7 Imane khönia Yesu: So göi ba zura: "Böi tandraigö Zo'aya, Lowalangiu." 

8 Ba i'ohe zui ia Afökha, ifasao ba hili salaŵa sibai, i'oroma'ö khönia mbanua ba guli danö fefu, awö lakhöminia, 9 ba imane khönia: Ahori ube'e khöu da'ö, na ötuhi danö, ba wangalulu khögu.

10 Ba imane khönia Yesu: Beta'ögö Satana! Noa sa so ba zura: "khö Zo'aya, Lowalangiu, mangalulu ndra'ugö ba ha ya'ia öfosumange". 

11 Awena iröi ia Afökha, ba hiza, ba la ondrasi ia mala'ika, möi ira ngoni-ngoninia.

 II. Möi ba Galilaia Yesu 

12 Ba me irongo Yesu, no tekuru Yohane, ba ifuli ia ba Galilaia.

13 Ba iheta ia ba Nazareta, möi ia fatewu ba Gafanauma, ba zinga mbaŵa nidanö andrö, ba danö mado Nafetali, ba ngai mado Zebuloni. 14 Ena'ö itörö niŵa'o Yesaya, sama'ele'ö andrö, me imane: 15 "Tanö Ndraono Zebuloni ba tanö Ndraono Nafetali, tanö ba zinga mbaŵa, yefo Yoridano. Galilaia niha baero andrö, niha andrö, 16 sidadao ba zogömi-gömi, ba no la'ila haga sebua, ba no tumbu haga ba zidadao ba danö wa'amate ba ba lumö wa'amate."

17 I'otarai da'ö, ba ibörötaigö mangombakha Yesu, imane: Mifalalini gera-erami, noa sa'ae ahatö mbanua zorugo andrö!

 III. Ikaoni nifahaönia si föföna andrö 

18 Ba me mowaö-waö ia ba zinga mbaŵa Galilaia andrö, ba i'ila niha, si fatalifusö, Simoni, nifotöi Fetero ba Andrea talifusönia, lalau giri ba mbaŵa, me no tuka giri ira.

19 Ba imane khöra: Mi'o'ö ndra'o, ba ubali'ö sama'u'u niha ami.

20 Ba i'anema'ö laröi giri, ba la'o'ö ia. 

21 Ba me mofanö ia ba da'ö, ba i'ila danö bö'ö, darua zui, si fatalifusö göi, Yakobo, ono Zebedaio ba Yohane, talifusönia, no so ba dundraha, awö namara Sebedaio, mamönö kirira. Ba humede ia khöra.

22 Ba la'anema'ö laröi dundraha, awö namara, ba la'o'ö ia.

 IV. Mamahaö ia ba mamadöhö fökhö 

23 Ba itöröi danö Galilaia ma'afefu, mamahaö ia ba zekola khöra ba manuriagö turia somuso dödö, turia mbanua Lowalangi andrö, ba ifadöhö ngawalö wökhö fefu, awö ngawalö wa'atebai, ba niha. 

24 Ba humöngö duriania ba danö Ziria ma'asagörö. Ba la'ohe khönia fefu zofökhö, hadia ia ngawalö wökhö, ma hadia ia zafökhö khöra, awö zobekhu, awö zaniri, awö zi no mate dambai, ba ifadöhö.

25 Ba ato zolo'ö ya'ia banua Galilaia, ba si fulu banua, ba banua Yeruzalema, ba banua Yudaia, ba banua yefo Yoridano andrö.

Faza 5

I. Famahowu'ö zi sökhi bua-bua 

1 Ba me i'ila niha sato andrö, ba möi ia ba hili, ba me no mudadao ia, ba la'ondrasi ia nifahaönia. 2 Ba ibörötaigö fahuhuo, ifahaö ira, imane:

3 Ya'ahowu zi numana tödö, me khöra mbanua zorugo andrö.

4 Ya'ahowu zebolo tödö, me ya'ira zokhö uli danö dania.

5 Ya'ahowu zabu tödö, me ya'ira nirara tödö dania.

6 Ya'ahowu zolofo ba sowökhi tödö fa'atulö dödö andrö, me ya'ira ni'abusoi'ö dania.

7 Ya'ahowu zahakhö tödö, me ya'ira nihakhösi tödö dania.

8 Ya'ahowu zohau-hau tödö, me ya'ira zangila Lowalangi dania.

9 Ya'ahowu zangatulö'ö niha, me ya'ira nofotöi ono Lowalangi dania.

10 Ya'ahowu nigohi ba wa'atulö dödö andrö, me khöra dania mbanua zorugo andrö.

11 Ya'ahowu ami, na la'o'aya ami niha, ba na lagohi ami, ba na siŵa mbalö laböbögö khömi si lö sökhi, na börö ndra'o. 12 Mi'omusoi'ö dödömi ba mi'owua-wua'ö dödömi, me ebua luomi ba zorugo. No si manö göi ira, wolohi sama'ele'ö andrö, fönami.

 II. Famarou tödö nifahaö 

13 Ya'ami nasio ba guli danö. Ba na taya wa'asi-asi nasio, ba ha labe'e fangasi-ngasinia? Lö gunania sa'ae, hatö fanibo ya'ia, fa lahundra-hundra niha.

14 Ya'ami haga ba niha ba guli danö. Tebai tobini mbanua, si so ba hili yaŵa. 15 Lö'ö göi tatunu wandru ba tabalugö tumba yöu, tabe'e yaŵa ba naha wandru, ba ihagaini hadia ia, khöra fefu, si so yomo. {subst:Wb/nia/Sao|16}} Yasimanö hagami andrö, yahumaga ba niha, ena'ö la'ila mbua-buami andrö, si sökhi, ba ena'ö lasuno Namami andrö, si so ba zorugo.

 III. Famobawa lala satulö 

17 Böi miŵa'ö tödömi, ba wowu'ai oroisa, awö zura zama'ele'ö andrö, möi ndra'o; tenga ba wowu'ai, ba wolo'ö oroisa möi ndra'o. 

18 Si ndruhu sa niŵa'ögu khömi, irugi adudu mbanua si yaŵa, awö danö, ba lö awu'a zambua dandra zura andrö, ba he si sambua niti, ba goroisa andrö, irege no ahori itörö. 19 Andrö, na so zowu'ai oroisa sambalö, fondrege zide-ide, ba na imanö wamahaö niha, da'ö nifotöi fondrege zide-ide ba mbanua zorugo andrö. Ba na so zolo'ö ya'ia, ba na samahaö niha ia, da'ö nifotöi sebua ba mbanua zorugo.

20 Uŵa ö sa khömi, na lö aröu tohude wa'atulö dödömi, moroi ba wa'atulö dödö zangila amakhoita andrö, ba moroi ba wa'atulö dödö Farizaio andrö, ba tebai möi ami ba mbanua zorugo andrö.

21 No mirongo, wa no muŵa'ö khö ndra tua: Böi ange'e; ba na so zange'e, ba göna ia huku.  22 Ba ya'o, ba uŵa'ö khömi: Fefu, ha niha zofönu khö dalifusönia, ba si göna huku; ba sanguma'ö khö dalifusönia: "sowöhö mowa ndra'ugö", ba nihuku ba rafe sebua andrö, ba sanguma'ö "sowöhö ndra'ugö", ba si göna narako alitö.

23 Andrö, na öbe'e game'elau ba naha wame'e sumange, ba na itörö tödöu ba da'ö so hadia ia zinegu dalifusöu khöu, 24 ba röi ba da'ö game'elau föna naha wame'e sumange, ba ae ua, ba atulö'ö ndra'ugö khö dalifusöu, ba awena öfuli'ö, ba öbe'e game'elau andrö.

25 Ta'i-ta'i folo'ö khö zi fa'udu khöu, fatua so ami ba lala, fa lö ibe'e ba danga zanguhuku andrö ndra'ugö si fa'udu khöu andrö, ba ibe'e ba danga wazuri ndra'ugö sanguhuku ba tebe'e ba gurunga ndra'ugö. 26 Si ndruhu niŵa'ögu khöu, lö aefa'ö ba da'ö, na tosai zi sakefe ömöu, si lö mubu'a.

27 No mirongo, wa no muŵa'ö: Böi ohorö!  28 Ba ya'o, ba uŵa'ö, khömi: Dozi, ha niha zamaigi ira alawe, wangisö ya'ia, ba no ihoröni tödönia.

29 Ba na i'alani ndra'ugö höröu kambölö, ba tema koe ia ba tibo'ö. Mohare'ö sa ba da'ö, na tekiko ndroto-ndrotou zambua, moroi tetibo ba narako mbotou ma'asambua.

30 Ba na i'alani ndra'ugö tangau kambölö, ba tema eŵa ia ba tibo'ö. Mohare'ö sa ba da'ö, na tekiko ndroto-ndrotou zambua moroi tetibo ba narako mbotou ma'asambua.

31 Ba no muŵa'ö: "Na so zangefa'ö ngambatönia ba yamube'e khönia zura wangefa'ö". 32 Ba ya'o, uŵa'ö khömi: Dozi, ha niha zangefa'ö ngambatönia, na tenga horö mbörö, ba samohorö ngambatönia da'ö, ba sangowalu ni'efa'ö, ba sohorö.

33 No mirongo göi, wa no muŵa'ö khö ndra tua: "Böi ae ba hölu, na si lö duhu, ba ötörö khö Zo'aya ba zi möi'ö ba hölu". 34 Ba ya'o, ba uŵa'ö khömi: Böi manö mi'ae ba hölu. Böi mibe'e hölu mbanua si yaŵa, me no dadaoma Lowalangi. 35 Ba böi göi tanö, me no dane-dane gahenia, ba böi göi Yeruzalema andrö, me no banua razo sebua. 36 Böi göi be'e hölu högöu, me sara mbu lö ö'ila ö'afusi'ö ba lö ö'ila ö'aitöni.

37 Da'ö wehedemi: ya'ia, na ya'ia! ba: lö'ö, na lö'ö! Ba moroi ba Gafökha zi töra da'ö.

38 No mirongo, wa no muŵa'ö: "Hörö fangali hörö ba ifö fangali nifö." 39 Ba ya'o, ba uŵa'ö khömi: Böi milaŵa zi lö sökhi andrö. Ba na so zamalisi bo'ömö kambölö, ba oro'ö khönia zi tambai göi.

40 Ba na so zangadugö ya'ugö, ba wangai barumö, ba lulu khönia lembe göi.

41 Ba na so zamorege khöu, ba wolohe ya'ugö awönia ba lala zi saza fa'aröu, ba ae awönia zi dua za.

42 Be'e ba zangandrö khöu, ba böi erogö, na so zamalali khöu hadia ia.

43 No mirongo, wa no muŵa'ö: "Omasi'ö zahatö khöu, ba yafatiu dödöu ba zi fatiu tödö khöu."  44 Ba ya'o, ba uŵa'ö khömi: Mi'omasi'ö zi fatiu tödö khömi ba mi'angandrö, salahi zolohi ya'ami; 45 ena'ö tobali ono Namami andrö, si so ba zorugo, ami, me ifatumbu'ö luonia andrö ba zi lö sökhi ba ba zi sökhi, ba teu andrö khönia, ba ibe'e ba zatulö ba ba zi lö atulö.

46 Na mi'omasi'ö sa zomasi ya'ami, ba hadia luomi? Tenga lamanö göi sanema beo andrö? 47 Ba na ha talifusömi mi'owai, ba hadia zi sökhi nilaumi? Tenga lamanö göi niha baero?

48 Andrö yamo'ahonoa ami, si mane fa'amo'ahonoa Namami andrö ba zorugo.

Faza 6

I. He wisa wame'e ame'ela ba zi numana 

1 Ba mifaigi wa'atulömi andrö, böi ha ba zanehe niha atulö ami, ena'ö la'ila ami; ba na si manö, ba lö luomi khö Namami andrö, si so ba zorugo.

2 Andrö, na öbe'e game'ela ba zi numana, ba böi falau'ö dorofe fönau, si mane samini tödö andrö, ba zekola ba ba newali, ena'ö lasuno ira niha. Si ndruhu niŵa'ögu khömi, no latema luora.

3 Ba na mame'e ame'e la ndra'ugö ba zi numana, ba böi ya'i'ila tangau kabera hadia nilau dangau kambölö, 4 ena'ö lö oroma game'elamö andrö; ba isulöni khöu Amau andrö, sangila si tobini.

 II. He wisa wangandrö 

5 Ba na mangandrö ami, ba böi simane samini tödö ami. Noa sa omasi ira ba zekola so'ira, ba ma ba newali, ba waerua lala misa, na mangandrö ira, afura oroma ira ba niha. Sindruhu niŵa'ögu khömi, no latema luora.

6 Ba ya'ugö, na mangandrö'ö, ba ae si bakha ba mbate'e khöu ba kusi mbawandruhö khömö, ba angandrö khö Namau andrö, ba zi tobini, ba isulöni khöu Amau andrö, sangila si tobini.

7 Ba na mangandrö ami, ba böi mi'oya'ö li, si mane niha baero; lawai sa tefondro-ndrongo khöra, ba wa'oya lira. 8 Andrö böi mifaomagö ami khöra, noa sa i'ila Amami andrö, hadia zoguna khömi, he lö'ö na ni'andrömi khönia.

9 Andrö mimane wangandrö: He Ama khöma si so ba zorugo! Yate'amoni'ö döiu.

10 Yatobali banuau fefu niha. Ya'itörö zomasi ndra'ugö, hulö ba zorugo, yasimanö göi ba gulidanö.

11 Öma sirugi ma'ökhö be'e khöma ma'ökhö andre.

12 Ba efa'ö khöma horöma, si mane fangefa'öma sala ba zi so sala khöma.

13 Ba böi ohe ndra'aga ba wanandraigö, ba efa'öga ba Gafökha. Me khöu mbanua, awö wa'abölö, awö lakhömi, irugi zi lö aetu. Yaduhu.

14 Na mi'efa'ö sa'ae zala niha ba i'efa'ö göi khömi Amami andrö, si so ba zorugo. 15 Ba na lö mi'efa'ö zala niha, ba lö'ö göi i'efa'ö khömi horömi Amami andrö.

 III. He wisa wamoni 

16 Ba na mamoni ami, ba böi mifangerau mbawami, si mane samini tödö; me labalugö mbawara, afura oroma ira ba niha, ba wamonira andrö. Si ndruhu niŵa'ögu khömi no latema luora.

17 Ba ya'ugö, na mamoni'ö, ba bayoini högöu ba sasai mbawau; 18 ena'ö lö oroma ba niha, na mamoni'ö, ba ena'ö oroma khö Namau andrö, si so ba zi tobini, ba isulöni khöu Amau andrö, sangila si tobini.

 IV. Böi omasi ita gana'a 

19 Böi mihöna khömi girö-girö ba guli danö, nifakiko hama ba ni'a howu, nikharu zanagö ba nitagö. 20 Ba zorugo mihöna khömi girö-girö, ba zi lö ifakiko hama, ba zi lö i'a howu, ba zi lö lakharu sanagö, ba zi lö latago.

21 Ba zi so girö-girö khöu sa, ba da'ö göi so dödöu dania.

22 Haga mboto hörö; na si sökhi höröu, ba mohaga mbotou ma'asambua. 23 Ba na no mofökhö höröu, ba ogömi-gömi mbotou ma'asambua. Andrö, na no sogömi-gömi haga andrö, si so ba dödöu, ba ha wa'abölö wa'ogömi-gömi andrö.

24 Tebai enoni zi darua niha, ma fa'udu ia ba zi samösa ba i'omasi'ö zi samösa, ba ma zui molemba ia ba zi samösa, ba i'ositengagö zi samösa. Tebai enoni Lowalangi ami ba enoni gana'a göi.

 V. Böi ta'abusi tödö mbalazo 

25 Andrö uŵa'ö khömi: Böi mi'abusi tödö nosomi, hadia mbalazomi, ba ma botomi, hadia nukhami. Tenga no ebua noso, moroi ba gö, ba tenga no ebua mboto, moroi ba nukha?

26 Mifaigi wofo andrö, ba dalu mbanua, lö manaru ira ba lö mamasi, lö mangöhöna ba halasa ira, ba ibalazoi ira Amami andrö, si so ba zorugo. Tenga no aröu faehu ami wofo? 27 Ba ha niha ba khömi zangila mondrou'ö fa'anau nosonia samba si'u, na i'abusi tödö?

28 Ba ba nukha, ba hana wa mi'abusi tödö? Mitöngöni ladari mböhö andrö ba danö, he wisa wanöinia, lö mohalöŵö ia, lö managu. 29 Ba uŵa'ö khömi, lö si manö wa'asökhi nukha Zelomo, ba lakhöminia andrö fefu, si mane nukha zi sara da'ö. 30 Ba na imanö Lowalangi wamonukha du'u ba danö, si so ma'ökhö andre, nitibo'ö ba galitö mahemolu, ba tenga mendrua manö imanö khömi, ya'ami sambö famati?

31 Andrö böi mibusi dödömi ba böi miŵa'ö: Ha ma'a? ma: ha mabadu? ma: ha ma'onukha? 32 A'oi sa ni'alui niha baero da'ö fefu; no'a sa i'ila Amami andrö, ba zorugo, wa soguna khömi da'ö fefu.

33 Mi'ofönai'ö wangalui banua Lowalangi andrö, awö wa'atulö dödö andrö khönia, ba tebe'e nönö-nönö dania khömi da'ö fefu.

34 Andrö böi mi'abusi tödö zoguna mahemolu; mahemolu tesöndra lala zabu dödö mahemolu. Noa manö wamakao zi sara-sara ngaluo.

Faza 7

I. Böi manguhuku niha ita 

1 Böi mihuku niha, fa böi tehuku ami. 2 Hadia huku nifatörömi ba niha bö'ö, da'ö nifatörö khömi zui dania; ba su'a-su'a ni'anu'a'ömi, ba la'anu'a'ö zui dania ba wanu'a khömi.

3 Ba hana wa ö'ila golowingö, si so ba hörö dalifusöu, ba lö ba dödöu mboto geu andrö ba hörömö? 4 Ba hadia wa öŵa'ö khö dalifusöu: Base'ö, da'uheta golowingö andrö ba höröu, ba hiza mboto geu ba hörö khöu.

5 Ofönai'ö ba höröu, wangeheta boto geu andrö, samini tödö, ba awena dania öfaigi wameta olowingö andrö ba hörö dalifusöu.

 II. Böi ta'o'aya ni'amoni'ö 

6 Böi mibe'e ö nasu ni'amoni'ö andrö, ba böi mitibo'ö ba mba'o mbawi mani-mani andrö khömi, fa böi lahundragö ahera bawi ba fa böi labali'ö ira furi, ba wanasawi ya'ami.

 III. Tefondrondrongo wangandröda 

7 Mi'angandrö ba tebe'e khömi; mi'angalui, ba misöndra, mibökö-bökö mbawandruhö, ba tebokai khömi.  8 Dozi sangandrö manema, ba sangalui, ba isöndra, ba khö zamökö-mökö bawandruhö, ba tebokai.

9 Ma ha niha ba khömi niha, same'e khö nononia kara, na i'andrö roti khönia? 10 Ba ma same'e ulö, na i'andrö gi'a?

11 Andrö, na mi'ila mibe'e ba ndraonomi game'ela si sökhi, ya'ami si lö sökhi, ba tenga mendrua manö ibe'e zi sökhi Amami andrö, si so ba zorugo, ba zangandrö khönia?

 IV. Tuho goroisa 

12 Andrö, fefu hadia ia zomasi ami lalau khömi niha, da'ö göi milau khöra; da'ö sa goroisa andrö ba da'ö niŵa'ö zama'ele'ö andrö.

 V. Lala ba mbanua Lowalangi 

13 Mitörö mbawa göli sise-ise andrö, me no ebua mbawa göli ba me no ebolo lala saekhu ba wa'atekiko andrö, ba me no ato zanörö ya'ia. 14 Ba me no ide-ide mbawa göli ba me no ise-ise lala saekhu ba wa'auri andrö, ba me lö ato zanöndra ya'ia.

 VI. Böi tafondrondrongo li zamahaö samini tödö 

15 Mi'angelamaisi zama'ele'ö andrö, si falimo, si möi khömi, si so nukha mbiri-biri, ba bakha, ba asu gatua, si manga niha, ira. 16 Ba mbua-buara aboto ba dödömi ira. Hadia, teteteu mbua nagu ba za'a-sa'a mao, ba ma bua marafala ba lato?

17 Si manö wa i'owua mbua si sökhi fefu geu si sökhi, ba eu sobou, ba i'owua mbua si lö sökhi. 18 Tebai i'owua mbua si lö sökhi eu si sökhi ba tebai i'owua mbua si sökhi eu sobou. 19 Fefu geu si lö mowua bua si sökhi, ba te'obö ba tetibo'ö ba galitö.

20 Andrö, ba mbua-buara aboto ba dödömi ira.

21 Lö dozi molala dania ba mbanua zorugo andrö si faso'aya khögu, wanguma'ö: He So'aya! he So'aya! ha solo'ö somasi Namagu andrö, si so ba zorugo.

22 Ato dania zanguma'ö khögu, na luo da'ö: He So'aya! he So'aya! Hadia, tenga töimö khöma, ba wama'ele'ö, ba hadia, tenga töimö khöma, wamofanö bekhu, ba hadia, tenga no oya nifazökhima tandra, soroi ba döimö andrö?

23 Ba ha da'ö dania, ba lö ubini'ö khöra, umane: Lö urai fa'ila khömi, miheta ami khögu, ya'ami solau si lö atulö.

 VII. Amaedola nomo nitaru'ö ba dete gara 

24 Andrö, fefu ha niha zamondrongo niŵa'ögu andre, ba solo'ö, ba ba niha satua-tua, sanaru'ö omonia ba zokara, fakhili-khili ia. 25 Ba ilau teu sabölö-bölö, so molö, ilau angi, itörö nomo andrö, ba lö aso'a ia, me no nitaru'ö ba dete gara.

26 Ba fefu ha niha zamondrongo niŵa'ögu andre, si lö molo'ö, ba ba niha sambö tödö, sanaru'ö omonia ba gawu nasi, fakhili-khili ia. 27 Ba ilau teu sabölö-bölö, so molö, ilau angi, itörö nomo andrö, ba aso'a, abölö-bölö wa'aso'ania.

28 Ba tobali, me no i'o'ozui huhuonia andrö Yesu, ba tobali dödö zato ba wamahaönia. 29 Me no famahaö zabölö wamahaönia ya'ira, ba tenga si mane ba zangila amakhoita andrö khöra.

Faza 8

I. Ifadöhö mbou auri Yesu 

1 Ba ato zolo'ö ya'ia, me möi ia mitou, moroi ba hili.

2 Ba hiza zobou auri, si möi khönia, mangalulu khönia, imane: He Tua, ö'ila öfadöhö wökhögu, na edöna ndra'ugö.

3 Ba i'oro'ö dangania, ibabaya, imane: Edöna ndra'o, yadöhö! Ba i'anema'ö döhö mbou aurinia. 4 Ba imane khönia Yesu: Faigi, fa böi ö'ombakha'ö ba niha, ba ae oroma'ö ndra'ugö khö gere ba be'e game'ela andrö, niŵa'ö Moze, ba wamaduhu'ö khöra.

 II. Ifadöhö wökhö zawuyu gumandra ba Gafanauma 

5 Ba me möi ia miyomo ba Gafanauma ba i'ondrasi ia kumandra, mangandrö khönia, imane: 6 He Tua, so yomo zawuyugu, tou ba zalo manö, no mate dambai, a'oi so wa'afökhö.

7 Imane khönia: Möido mufadöhö wökhönia.

8 Ba itema linia kumandra andrö, imane: He Tua, ambö ndra'o möi'ö ba nomogu, ba hede manö, ha sambua li, ba döhö wökhö zawuyugu.

9 Ya'odo sa göi, ba no niha si so barö mbawa zalaŵa, ba so barö mbawagu zaradadu, ba na uŵa'ö ba zi samösa: Ae'e, ba mofanö ia, ba ba zi samösa: Aine, ba so ia; ba na uŵa'ö khö zawuyugu: Halöŵöu da'ö, ba ihalö.

10 Ba me irongo da'ö Yesu, ba ahöli-höli dödönia, ba imane ba zolo'ö ya'ia: Si ndruhu niŵa'ögu khömi, ba Ndraono Gizeraeli na i, ba lö nisöndragu famati si manö. 11 Ba uŵa'ö khömi, ato dania zi otarai danö ba gatumbukha, awö zi otarai danö ba gaekhula ba manga ira, awö ndra Aberahamo, Iza'aki, Yakobo ba mbanua zorugo andrö, 12 ba nitibo'ö baero nono mbanua andrö ba zogömi-gömi, baero sibai, ba fege-ege dania ba da'ö, ba fatangisa mboha.

13 Ba imane Yesu khö gumandra andrö: Fuli'ö, ya'itörö zi faduhu dödöu. Ba ba da'ö sibai döhö wökhö zawuyu no mege.

 III. Ifadöhö wökhö matua Wetero 

14 Ba me möi yomo Yesu ba nomo Wetero, ba i'ila matuania ira alawe, tou ba zalo, akhömö. 15 Ba ira'u danga ba döhö wa'akhömö, maoso ia mangai gö Yesu.

16 Ba me bongi, ba ato la'ohe khönia sobekhu; ba ifofanö mbekhu linia ba dozi sofökhö, ba ifadöhö wökhö. 17 Ena'ö itörö niŵa'ö Yesaya, sama'ele'ö andrö, me imane: No iheta wa'atebaida ba no yaia zolu'i fökhöda

 IV. Ifahaö ira ba wolo'ö ya'ia 

18 Ba me i'ila Yesu, ato niha, sowulo khönia, ba iŵa'ö la'ötö mbaŵa.

19 Ba i'ondrasi ia sangila amakhoita, samösa, imane khönia: He samahaö, u'o'ö ndra'ugö, gofu heza möi'ö.

20 Ba imane khönia Yesu: So dögi narö hili ba zigölu ba so gazuni ba wofo ba dalu mbanua, ba khö Nono Niha, ba lö naha wemörö.

21 Ba imane khönia nifahaö bö'ö: He Tua, tehe khögu, ena'ö möido ua mogo'o amagu.

22 Ba imane khönia: O'ö ndra'o ba ndramuko'o zi mate khöra niha si mate.

 V. Itenaŵa mbade 

23 Ba me möi ia baowo, ba la'o'ö ia nifahaönia. 24 Ba hiza, ilabu bade sabe'e ba mbaŵa andrö, tobali tehawu dulu nowo, ba ya'ia, ba no mörö.

25 Ba la'ondrasi ia, lasusugi, lamane: Tolo Tua, tekiko ita!

26 Ba imane khöra: Ha lö ata'u ami, sambö famati! Awena maoso ia, itenaŵa nangi, awö ndrulu, ba tobali ahono sibai.

27 Ba ahöli-höli dödö niha, lamane: Ha niha da'ö, me lafondro-ndrongo göi linia angi ba dulu?

 VI. Ifadöhö wökhö zobekhu 

28 Ba me irugi si yefo, danö mbanua Gadara, ba falukha ia niha sobekhu, darua, la'otarai lewatö, no owöhö sibai, tebai itörö lala andrö niha bö'ö labe'e.

29 Ba hiza, mu'ao ira, lamane: Hadia niŵa'öu khöma, Ono Lowalangi? Hadia, ba wamakao ya'aga möi'ö ba da'e, ba tenga inötö na?

30 Ba so ba da'ö, saröu khöra, mbawi, sambawa sebua, nikubaloi. 31 Ba la'andrö khönia bekhu andrö, lamane: Na öfofanö ndra'aga, ba fatengega ba mbawi si sambawa andrö.

32 Ba imane khöra: Mi'ae'e.

Ba laröi niha andrö, lasaŵa mbawi. Ba hiza, fagohi ira ba zanaere, latibo'ö ira ba mbaŵa, sambawa manö, ba alömö.

33 Ba moloi gubalo, lasaŵa mbanua, ba la'ombakha'ö da'ö fefu, ba hadia ia ba zobekhu andrö.

34 Ba hiza, möi ira baero, samba banua manö, ba wamaondragö Yesu, ba me la'ila ia, ba la'andrö khönia, ena'ö iheta ia ba danöra andrö.

Faza 9

I. Ifadöhö wökhö zi mate dambai Yesu 

1 Ba möi ia baowo, isaŵa si yefo, mbanuara.

2 Ba hiza, la'ohe khönia zi mate dambai, si mörö-mörö ba gaso.

Ba me i'ila wamatira Yesu, ba imane ba zi mate dambai andrö: Böi ata'ufi, onogu, no te'efa'ö khöu horöu.

3 Ba hiza, lamane dödöra ösa, sangila amakhoita: Sangaoha-ngaoha da'ö.

4 Ba me i'ila gera-erara Yesu, ba imane: Hana wa lö sökhi gera-erami, ba dödömi bakha? 5 He zaoha ira sa, fanguma'ö: No te'efa'ö khöu horöu, ba ma fanguma'ö: Faoso, ba owaö-waö?

6 Ba ena'ö mi'ila, tola i'efa'ö Ono Niha horö ba guli danö (ba awena imane ba zi mate dambai andrö): Faoso, fazaŵa gasomö ba fuli'ö khömi.

7 Ba maoso ia, ifuli ia khöra.

8 Ba me la'ila da'ö niha sato, ba ata'u ira ba lasuno Lowalangi, same'e fa'abölö si manö ba niha.

 II. Ikaoni Mataio andrö 

9 Ba, me itörö Yesu, me i'otarai da'ö, ba i'ila niha, sidadao ba naha wanema beo, Mataio döinia, ba imane khönia: O'ö ndra'o. Ba maoso ia, i'o'ö.

10 Ba me manga ia yomo, ba hiza, ato zi möi sanema beo, awö zebua horö, orudu manga ira khö Yesu ba khö nifahaönia.

11 Ba me la'ila da'ö farizaio, ba lamane ba nifahaönia: Hana wa orudu manga zamahaö ya'ami ba zanema beo ba ba zebua horö?

12 Ba imane, me irongo da'ö: Ba zabölö, ba lö moguna zame'e dalu-dalu, ha ba zofökhö moguna. 13 Ba mi'ae mibe'e ba dödömi, hadia niŵa'ö andrö: "Fa'ahakhö dödö zomasido, ba tenga sumange." Tenga sa ba wogaoni satulö möi ndra'o, ha ba wogaoni si so horö.

 III. Lö mamoni nifahaönia 

14 Ba da'ö möi khönia nifahaö Yohane andrö, lamane: Hana ndra'aga ba farizaio, wa mamoni ba gö ndra'aga, ba lö'ö sa mamoni nifahaömö?

15 Ba imane khöra Yesu: Hadia, tola abu dödö zi möi ba walöŵa, fatua awöra zangowalu? Ba irugi baŵa dania, ba aheta khöra zangowalu, ba awena dania mamoni ba gö ira.

16 Ba lö sombalo baru satua balo-balo si bohou; asika zui sa mbaru, ba zinga mbalo-balo andrö, ba tobali ebua zasikania.

17 Ba lö'ö göi lalau nagu si bohou ba nahia satua. Ba na lalau, ba asika nahia andrö ba aduwa nagu ba tekiko nahia. Ba nahia si bohou lalau nagu si bohou, ba faoma lö hadia ia.

 IV. Ifadöhö wökhö ndra'alawe sendro talu 

18 Me iŵa'ö khöra da'ö, ba hiza zalaŵa, si möi yomo, mangalulu khönia, imane: No mate mege nonogu alawe, ba ae tufa ia tangau, ba auri ia.

19 Ba maoso Yesu, i'o'ö, awö nifahaönia.

20 Ba hiza ndra'alawe, sendro talu, no mewelendrua fakhe sa'ae; i'ondrasi Yesu moroi furi, ibabaya gahe mbarunia; 21 imane sa dödönia: He ha barunia ubabaya, ba döhö wökhögu.

22 Ba ibali'ö ia Yesu, i'ila ba imane: Böi ata'ufi, onogu; no i'orifi ndra'ugö famatimö andrö. Ba abe'e ndra'alawe andrö, i'otarai da'ö sibai.

 V. Isusugi nono Ya'iro andrö 

23 Ba me irugi nomo zalaŵa no mege Yesu, me i'ila zolau sigu, awö niha sato, si fagua-gua, ba imane: 24 Miheta ami, tenga sa si mate nono alawe andrö, si mörö. Ba la'igi-igi'ö ia.

25 Ba me no tefofanö baero niha sato, ba möi ia si bakha, ira'u danga, ba maoso nono alawe andrö.

26 Ba humöngö duria da'ö ba danö andrö, ma'asagörö.

 VI. Ifadöhö wökhö hörö zau'a ba fökhö zobekhu 

27 Ba me mofanö Yesu ba da'ö, ba la'o'ö ia niha sau'a, darua, mu'ao ira, lamane: Hakhösi tödö ndra'aga, ma'uwu Dawido!

28 Ba me möi ia yomo, ba la'ondrasi ia sau'a andrö, ba imane khöra Yesu: Hadia, faduhu dödömi, u'ila ulau da'ö? Lamane khönia: Faduhu dödöma, Tua.

29 Awena ibabaya höröra, imane: Ya'itörö zi faduhu dödömi.

30 Ba teboka höröra. Ba itenaŵa sibai ira Yesu, imane: Mifaigi, böi irongo da'ö niha, gofu ha niha. 31 Ba möi ira baero, ba la'ombakha'ö ia ba danö andrö ma'asagörö.

32 Ba me no möi ira baero, ba hiza, la'ohe khönia niha si lö hede, sobekhu.

33 Ba me no tefofanö mbekhu andrö, ba humede zi lö hede no mege, ba ahöli-höli dödö niha sato, lamane: Lö irai oroma zi manö ba Ndraono Gizeraeli.

34 Ba lamane farizaio: Moroi ba zalaŵa mbekhu andrö, wa ifofanö mbekhu. 

 VII. Ebolo mbasitö ba lö ato zamasi 

35 Ba itöröi mbanua sebua awö mbanua side-ide Yesu, mamahaö ia ba zekola khöra, manuriagö turia mbanua Lowalangi andrö, turia somuso dödö, ba ifadöhö fefu ngawalö wökhö ba fefu ngawalö wa'atebai.

36 Ba me i'ila niha sato, ba ahakhö dödönia ira, me no nifakao ira, nifazaewe, hulö mbiri-biri, si lö kubalo.

37 Ba imane khö ndra nifahaönia: Ebolo sa mbasitö, ba lö ato zohalöŵö. 38 Andrö mi'andrö khö zokhö basitö andrö, ena'ö ifatenge zohalöŵö ba mbasitönia.

Faza 10

I. Ifatenge zinengenia si felendrua Yesu 

1 Ba humede ia ba nifahaönia andrö, si felendrua, itehe khöra, wolaŵa bekhu si ra'iö, ena'ö lafofanö ba ena'ö lafadöhö fefu ngawalö wökhö ba fefu ngaŵalö wa'atebai.

 II. Ifobawa lala khöra 

2 Da'e döi zinenge andrö, si felendrua: Si föföna Zimoni, nifotöi Fetero ba Andrea, talifusönia; ba Yakobo, ono Zebedaio ba talifusönia Yohane, 3 ba Filifo ba Batolomaio, ba Toma ba Mataio, sanema beo andrö, ba Yakobo, ono Galifaio ba Lebaio, 4 ba Simoni selote, ba Yuda, banua Kariota, si manga mbölinia dania.

5 Si felendrua andrö nifatenge Yesu ba iŵa'ö li khöra, imane: Böi misaŵa lala niha baero ba böi mi'ae ba mbanua Ndrawa Zamaria andrö. 6 Ba mbiri-biri sisuna andrö, ma'uwu Gizeraeli mi'ae'e.

7 Mi'ae'e ba mi'angombakha, mimane: No ahatö mbanua zorugo andrö. 8 Mifadöhö wökhö zofökhö, ba misusugi zi mate, ba mifadöhö mbou auri ba mifofanö mbekhu. Lö nibe'emi böli, ba böi göi mihalö mböli.

9 Böi mi'ohe gana'a ba böi göi firö ba böi göi kefe, ba mböbö talumi.

10 Böi mamola ami ba lala, böi dombua mbarumi, böi mobadagahe ami ba böi mani'o, noa sa si nangea labe'e gö ba zohalöŵö.

11 Ba ba zi möi ami ba mbanua sebua, ba ma ba mbanua side-ide, ba mizofu-zofu ha niha zi nangea ba da'ö, ba ba da'ö mi'iagö, irege mofanö ami.

12 Ba na möi ami yomo ba nomo, ba mi'owai ira. 13 Ba na si nangea nomo andrö, ba yafalukha ia wa'ohahau dödö andrö khömi. Ba na tenga si nangea ia, ba yamangawuli khömi wa'ohahau dödö andrö khömi.

14 Ba na so zi lö mama'amöi yomo ya'ami ba si lö mamondrongo limi, ba miheta ami ba nomo andrö ba ba mbanua andrö, mi'anotogö gawu-gawu ba gahemi. 15 Si ndruhu niŵa'ögu khömi, öna-öna na zi göna mbanua Zodoma ba banua Gomora andrö, na luo wanguhuku, moroi ba zi göna mbanua andrö.

16 Hiza, ufatenge ami, hulö mbiri-biri, ba hunö nasu gatua. Andrö ya'onekhe ami, si mane ulö ba ya'atulö ami, si mane marafadi.

17 Ba mi'angelamaisi niha; la'ohe sa dania ami ba rafe, ba ba zekola khöra, labözi-bözi dania ami. 18 Ba ba gumandru ba ba razo te'ohe ami, börö ndra'o, ba wamaduhu'ö khöra ba ba niha baero.

19 Ba na labe'e ba dangara ami, ba böi mi'abusi tödö he miwisa ba hadia niŵa'ömi; tebe'e sa khömi dania, ba da'ö sibai, hadia niŵa'ömi. 20 Tenga sa ya'ami zihede, Eheha Namami andrö zihede, na humede ami.

21 Ibe'e dania nibunu dalifusönia niha, ba ibe'e nibunu nononia ama, ba maoso ndraono, udu ndra amara, labunu. 22 Ba dozi ira dania fa'udu khömi, börö döigu. Ba sanau ölö, irugi gamozua, da'ö ni'orifi.

23 Ba na lagohi ami ba mbanua si sambua, ba mi'oloi, misa ŵa mbanua bö'ö. Si ndruhu niŵa'ögu khömi: Lö fakhamö mi dozigö mbanua Ndraono Gizeraeli irege so Nono Niha. 24 Tenga sebua moroi khö zamahaö nifahaö, ba tenga sebua moroi khö zokhö ya'ia zawuyu.

25 Abönö sa'ae khö nifahaö, na tobali faoma ira zamahaö ya'ia, ba na faoma ira zokhö zawuyu. Na no labe'e töi zokhö omo Mbelesebu, ba tenga mendrua manö lamanö göi ba zoroiyomonia?

 III. Ifarou dödöra 

26 Andrö böi mi'ata'ufi ira. Lö'ö sa hadia ia nibalugö, si lö tefa'ele'ö dania, ba lö nibini'ö, si lö aboto ba dödö dania.

27 Hadia niŵa'ögu khömi ba zogömi-gömi, ba niŵa'ö ba zohaga; ba hadia nirongomi tögi dalingami, ba mituriagö ba mbawa duwu-tuwu.

28 Ba böi mi'ata'ufi zamunu boto, si tebai mamunu noso. Ba mendrua manö mi'ata'ufi zangila mamakiko noso, fabaya boto, ba narako.

29 Tenga dombua zakefe, na la'amawa ziliŵi nali? ba sambua lö aekhu tou ba danö da'ö, na tenga moroi khö Namami andrö; 30 ba ba khömi, ba no te'erai göi rozi mbu fefu, ba högö yaŵa. 31 Andrö böi ata'u ami; no tohude ami moroi ba ziliŵi nali, he ŵa'ae oya ira.

32 Ba dozi ha niha zamaduhu'ö ya'o ba niha, da'ö göi nifaduhu'ögu khö Namagu, si so ba zorugo. 33 Ba sangosilö'ögö ya'o ba niha, ba u'osilö'ögö göi khö Namagu, si so ba zorugo.

34 Böi miŵa'ö tödömi, ba wolohe fa'atulö ba guli danö so ndra'o; tenga ba wolohe fa'atulö möi ndra'o, ba wolohe fasöndrata möido.

35 Ba wama'udu niha khö namania möi ndra'o, ba ba wama'udu ono alawe khö ninania ba ba wama'udu umönö ira alawe khö ninania matuania, 36 ba si fa'udu ba niha dania zoroiyomonia.

37 Ha niha zomasi amania, ba ma inania, moroi ba wa'omasinia ndra'o, ba tenga si nangea khögu da'ö; ba ha niha zomasi ononia matua, ba ma ononia alawe, moroi ba wa'omasinia ndra'o, ba tenga si nangea khögu.

38 Ba ha niha zi lö manuyu röfania, ba wolo'ö ya'o, ba tenga si nangea khögu.

39 Khö zanöndra nosonia aetu ia, ba ha niha zaetu noso, na börö ndra'o, da'ö zanöndra ya'ia.

40 Sama'amöi yomo ya'ami, ba ifa'amöi yomo ndra'o, ba sama'amöi yomo ya'o, ba ifa'amöi yomo zamatenge ya'o andrö. 41 Sama'amöi yomo sama'ele'ö, me no sama'ele'ö döinia, ba itema luo zama'ele'ö, ba sama'amöi yomo satulö, me no satulö döinia, ba itema luo zatulö.

42 Ba ha niha zamabadugö si samba mako idanö kafu, he ha da'ö, ba zi samösa, side-ide andre, me no nifahaö döinia, ba si ndruhu niŵa'ögu khömi, tebai aekhu luonia.

Faza 11

I. Ifatenge khö Yesu nifahaönia Yohane 

1 Ba me no i'o'ozui Yesu wamobawa lala andrö ba nifahaönia si felendrua andrö, ba mofanö ia ba da'ö, möi ia mamahaö ba mangombakha ba mbanua khöra misa.

2 Ba me irongo nifazökhi Yesu Yohane andrö, ba gurunga, ba ifatenge nifahaönia, 3 ifasofu'ö khönia, imane: Hadia, ya'ugö zi möi andrö, ma mabalo-baloi danö bö'ö?

4 Ba itema lira Yesu, imane khöra: Mi'ae mi'ombakha'ö khö Yohane nirongomi, awö ni'ila hörömi andrö. 5 Ifuli la'ila niha sau'a, ba mowaö-waö zombuyu-mbuyu töla, döhö mbou auri ba larongo li niha safiso, ba maoso zi mate, ba ba zi numana te'ombakha'ö duria somuso dödö, 6 ba ya'ahowu ba zi lö fatuwu ndra'o.

 II. Fa'ebua Yohane 

7 Ba me no mofanö da'ö, ba ibörötaigö Yesu, imane ba niha sato, ba khö Yohane andrö: Hadia nifaigimi, wa möi baero ami ba danö si mate? Hadia, sukhu, nifaheu-heu nangi?

8 Ma hadia, wa möi baero ami? Hadia, ba wamaigi niha sonukha sombuyu-mbuyu? Hiza, ba nomo razo so zonukha sombuyu-mbuyu.

9 Ma hadia, wa möi baero ami? Hadia, ba wamaigi sama'ele'ö? Si ndruhu niŵa'ögu khömi, si töra sama'ele'ö. 10 Ya'ia zi so ba zura: "Hiza, ufowaö-waö fönau zinengegu, sangehao lalamö fönau."

11 Si ndruhu niŵa'ögu khömi, lö irai so zebua moroi khö Yohane andrö, samayagö idanö, ba ni'adonogö ndra'alawe, ba fondrege zide-ide ba mbanua zorugo andrö ba no ebua moroi khönia.

12 Ba i'otarai luo Yohane andrö, samayagö idanö, irugi da'e, ba teforege wangalui banua zorugo andrö, ba samorege andrö, da'ö zondra'u ya'ia khöra. 13 Noa sa mama'ele'ö zama'ele'ö andrö fefu, awö goroisa, irugi Yohane, 14 ba na edöna ami, ba ya'ia Geliya andrö, niŵa'ö si so.

15 Si so tögi dalinga, ba yamufondrondrongo!

16 Ba ha khö ufaudugö niha andre? Amaedola ndraono ira, sidadao ba kade, 17 si'ao ba nawöra, lamane: No malau zigu khömi, ba lö solaya ami, no me'e ndra'aga, ba lö sabu dödömi.

18 Noa sa so Yohane andrö, lö manga ba lö mamadu-madu hadia ia, ba lamane: Sobekhu.

19 Ba no so Nono Niha, manga-manga ba mamadu-madu hadia ia, ba lamane: Hiza niha solu'a-lu'a, samadu-madu agu, si fahuwu ba zanema beo andrö ba ba zebua horö; ba tobali sa famu'a ba hulu wa'atua-tua andrö nifazökhi dangania.

 III. Itegu mbanua andrö si lö molo'ö 

20 Ba da'ö ibörötaigö ihede-hede'ö mbanua andrö, ba zoya tefazökhi tandra andrö khönia, me lö nifalalinira era-erara, imane:

21 Alai ndra'ugö, khorasi! alai ndra'ugö, Betisa'ida! Na ba Diro ba na ba Zidona mena'ö tefazökhi dandra andrö, nifazökhi ba khömi andrö, ba na föna sa'ae lafalalini gera-era mena'ö, no la'onukha goni, ba no lalau nawu ba högöra mena'ö. 22 Ba uŵa'ö na khömi: Öna-öna na zi göna Diro ba Sidona, na luo wanguhuku andrö, moroi ba zi göna ami.

23 Ba ya'ugö, Kafanauma, tenga no mu'alaŵa'ö ndra'ugö, irugi mbanua si yaŵa? Irugi mbanua tou tetibo'ö ndra'ugö dania. Na ba Zodoma mena'ö tefazökhi dandra andrö, nifazökhi ba khömö andrö, ba lö si tebulö ia mena'ö, irugi ma'ökhö andre. 24 Ba uŵa'ö na khömi: Öna-öna na zi göna mbanua Zodoma andrö, na luo wanguhuku andrö, moroi ba zi göna ndra'ugö.

25 Me luo da'ö humede Yesu, imane: usuno ndra'ugö, Ama, Sokhö sorugo, awö danö, me no öbini'ö da'ö ba zatua-tua, awö ba zonekhe, ba me no öfa'ele'ö ia ba ndraono.

26 Ya'ia, Ama, me no wa'omasiu zi manö. 27 Fefu hadia ia, ba no ibe'e ba dangagu Amagu. Ba lö saboto ba dödö Ono, baero Nama, ba lö saboto ba dödö Ama, baero Nono, awö ba zedöna ifa'ele'ö Ono.

 IV. Ikaoni khönia zerege tödö 

28 Mi'aine khögu, dozi serege tödö, awö zonoro, ba ufolombase ami. 29 Mihare'ö khömi kalo mbagi andrö khögu ba mitöngöni khögu, me no sebolo tödö ndra'o ba si lö fayaŵa tödö, ba falukha ami wolombase dödömi. 30 Moguna sa kalo mbagi andrö, khögu, ba no aoha noro andrö khögu.

Faza 12

I. Ladödöni lai wakhe ira nifahaö 

1 Me luo da'ö itörö nowi Yesu, me luo sabato, ba no olofo nifahaönia ba labörötaigö ladödöni lai wakhe ba la'a nösi.

2 Ba me la'ila da'ö farizaio, ba lamane khönia: Hiza, lalau zi lö tola ba luo sabato ira nifahaömö.

3 Ba imane khöra: Hadia, lö ni'ilami ba zura, he iwisa Dawido, me olofo ia, ba awönia fao? 4 Me möi ia ba nomo Lowalangi, ba me la'a roti nifaigi-faigi andrö, si lö tola i'a ba si lö tola la'a awönia fao? ha ere zi tola manga da'ö.

5 Ba lö ni'ilami ba zura goroisa andrö, wa lö la'amoni'ö luo sabato ere ba gosali, ba lö salara? 6 Ba uŵa'ö khömi, no so ba da'e zebua moroi ba gosali.

7 Ba na aboto ba dödömi ena'ö, hadia geluaha niŵa'ö andrö: "Fa'ahakhö dödö zomasido, ba tenga sumange", ba lö mihuku ena'ö zi lö sala.

8 So'aya luo sabato sa Nono Niha.

 II. Ifadöhö wökhö danga soköli-köli me luo sabato 

9 Ba mofanö ia ba da'ö, möi ia ba zekola khöra.

10 Ba hiza niha si no ariri tanga, si sara. Ba lasofu khönia, lamane: Hadia, tola mamadöhö fökhö na luo sabato? ba wangadugö ya'ia.

11 Ba imane khöra: Ha niha ba khömi, si so biri-biri, sageu, si lö mondra'u da'ö, ba wanöbi yaŵa, na aekhu ba dögi, na luo sabato? 12 Ba he zi sökhi ira niha mbiri-biri? Tobali tola tafazökhi zi sökhi na luo sabato.

13 Awena iŵa'ö ba niha andrö: Oro'ö dangau andrö! Ba i'oro'ö. Ba ifuli sökhi si mane si sara.

14 Ba möi baero warizaio, mamagölö, ba khönia andrö, ba wamunu ya'ia.

15 Ba me aboto da'ö ba dödö Yesu, ba iheta ia ba da'ö. Ba ato zolo'ö ya'ia ba ifadöhö wökhöra fefu. 16 Ba itenaŵa ira, fa lö la'ombakha'ö ia.

17 Ena'ö itörö niŵa'ö Yesaya andrö, sama'ele'ö, me imane: 18 "Hiza genonigu andrö, nituyugu, ni'omasi'ögu, somasi dödögu andrö, ube'e khönia Gehehagu, ba i'ombakha'ö huku ba niha baero. 19 Lö fasoso ia ba lö mu'ao-ao ba lö larongo linia ba newali misa. 20 Ono geu si no tefatö, ba lö ifalua ifatö ba fandru si lö hola-hola sa'ae, ba lö ibunu, irege möna huku ibe'e. 21 Ba ba döinia dania manötöna niha baero."

 III. Latandraŵaisi Yesu farizaio 

22 Aefa da'ö, ba la'ohe khönia zobekhu, sau'a ba si lö hede, ba ifadöhö, tobali muhede zi lö hede andrö ba i'ila niha.

23 Ba tobali dödö niha sato fefu ba lamane: Hadia, tenga ma'uwu Dawido andrö da'ö?

24 Ba lamane farizaio, me larongo da'ö: Lö ifofanö mbekhu da'ö, na tenga moroi khö Mbelesebu, salaŵa mbekhu andrö.

25 Ba me no i'ila gera-erara, ba imane khöra: Dozi öri adudu, na no fabali dödö; ba dozi banua ba dozi omo, ba lö fakhai, na no fabali dödö. 26 Ba na ifofanö Zatana Satana, ba noa sa'ae fabali dödönia, ba he wisa wa'aro mbanuania?

27 Ba na moroi khö Mbelesebu, wa ufofanö mbekhu ba ha khö moroi, wa lafofanö iraonomi? Andrö ya'ira dania zanguhuku ya'ami.

28 Ba na moroi khö Geheha Lowalangi, wa ufofanö mbekhu, ba noa sa'ae i'ondrasi ami banua Lowalangi andrö.

29 Ba he wisa niha we'amöi yomo ba nomo zabölö, ba worabu gama-gamania, na lö ihönagö iböbö zabölö andrö? ba awena i'osindra'ui hadia ia ba nomonia.

30 Si lö fao khögu, ba no si fa'udu khögu, ba si lö mangozara, awögu, ba samazaewe.

31 Andrö uŵa'ö khömi: Fefu hadia ia horö ba fefu hadia ia wanandraŵa, ba te'efa'ö ba niha; ba fanandraŵaisi Eheha andrö, ba lö te'efa'ö.

32 Ba na so zamöbögö hadia ia khö Nono Niha ba te'efa'ö khönia; ba na so zamöbögö hadia ia khö Geheha ni'amoni'ö, ba lö te'efa'ö khönia, he ba götö da'e, ba he ba götö dania.

33 Sökhi döla geu mibe'e, ba si sökhi mbuania, ba na lö'ö, ba sobou döla geu mibe'e, ba sobou mbuania. Ba mbua sa aboto ba dödöda döla geu.

34 He ya'ami, ono gulö! he moroi mi'ila miŵa'ö zi sökhi, me no si lö sökhi ami? Hadia sa zi no fahöna ba dödö, da'ö zalua ba mbewe. 35 Isao'ö baero zi sökhi niha si sökhi, moroi ba girö-girö si sökhi andrö; ba niha si lö sökhi, ba isao'ö baero zi lö sökhi andrö.

36 Ba uŵa'ö khömi, tezofu-zofu dania, na luo wanguhuku, fefu ngawalö wehede si lö guna, nilau niha. 37 Moroi ba wehedemö sa satulö ndra'ugö dania, ba moroi ba wehedemö te'etu'ö hukumö.

 IV. La'andrö dandra farizaio 

38 Ba so ösa zanema linia, sangila amakhoita ba farizaio, lamane: He samahaö, omasiga ma'ila dandra khömö.

39 Ba itema lira, imane khöra: La'andrö dandra niha andre, si lö sökhi, sohorö-horö, ba lö tebe'e khöra dandra, ha tandra khö Yona sama'ele'ö andrö.

40 Hulö si mane Yona sa, me tölu ngaluo tölu mbongi ia ba dalu gi'a sebua andrö, si manö göi Nono Niha dania, tölu ngaluo tölu mbongi dania ia ba hunö danö.

41 Maoso dania mbanua Niniwe andrö, na luo wanguhuku, udu niha da'e ba la'etu'ö huku niha da'e; me no lafalalini gera-erara ba wangombakha Yona andrö, ba hiza, so ba da'e zebua moroi khö Yona.

42 Maoso dania razo ira alawe andrö, moroi raya, na luo wanguhuku, udu niha da'e, ba i'etu'ö huku niha da'e, me no möi ia moroi ba wondrege danö, ba wamondrongo fa'atua-tua Zelomo andrö; ba hiza, so ba da'e zebua moroi khö Zelomo.

43 Ba na aheta mbekhu si ra'iö ba niha, ba itöröi danö si lö idanö, mangalui nahia wolombase, ba lö isöndra. 44 Awena dania imane: Da'ufulido ba nomogu, ba zi otarai ndra'o. Ba na so ia, ba lö mu'onahia i'ila, ba no labözini ba no lahaogö.

45 Ba möi ia, ihalö awönia mbekhu bö'ö, dafitu, safaito moroi khönia, ba möi ira bakha, labe'e nahiara da'ö, ba tobali tedou walösökhi zafuria ba niha andrö, moroi ba zi föföna mege. Si manö göi dania ba niha si lö sökhi andre.

 V. Ira ina Yesu 

46 Ba lö nibatonia na huhuonia andrö ba niha sato, ba hiza ninania, awö ndra talifusönia, so ira baero, la'alui lala, so niŵa'öra khönia.

47 Ba so zanguma'ö khönia: Hiza baero ninau, awö ndra talifusöu, la'alui lala, so niŵa'öra khöu.

48 Ba itema li, imane ba zanguma'ö khönia: Ha niha ninagu, ba ha niha dalifusögu? 49 Ba i'oro'ö dangania, yaŵa ndra nifahaönia, imane: Ya'e ninagu ba talifusögu! 50 Ha niha sa zolo'ö somasi Namagu andrö, si so ba zorugo, da'ö dalifusögu matua ba talifusögu alawe ba inagu.

Faza 13

I. Amaedola zamazaewe tanömö zinanö 

1 Me luo da'ö möi baero Yesu, mudadao ia ba zinga mbaŵa andrö.

2 Ba ato zowulo khönia niha, ba möi ia baowo ba mudadao, ba baene so niha sato fefu.

3 Ba oya huhuonia khöra, amaedola, imane:

Hiza, möi ba nowi zamazaewe tanömö, ba wamazaewe tanömö zinanö. 4 Ba ba wamazaewenia, ba so zi göna ba lala, ba so wofo, ba la'a.

5 Ba so zi göna ba zokara, ba zi lö awe'e-we'e tanö khönia, ba i'anema'ö motalinga, me lö awe'e-we'e danö khönia. 6 Ba me tumbu luo, ba angongo ba mate, me no ambö ŵa'ania.

7 Ba so zi göna barö ndroi, ba ebua ndroi ba mate zinanö ibe'e. 8 Ba so zi göna ba danö si sökhi, ba mowua, so zowua si dua wulu, so zi felendrua ba so zi önö, zamba yöu.

9 Si so tögi dalinga, ba yamufondrondrongo! 

10 Ba la'ondrasi ia nifahaönia, lamane khönia: Hana wa amaedola niŵa'öu khöra?

11 Ba itema li, imane: khömi no mube'e wa'aboto ba dödö zi no tobini andrö, ba mbanua zorugo andrö, ba khöra, ba lö mube'e. 12 Ba zi no so sa, ba tebe'e na, lahöna khönia, ba ba zi lö'ö, ba laheta göi zi no so khönia.

13 Da'ö mbörö wa amaedola huhuogu khöra, me lö mangila ira, he ŵa'ae no teboka höröra, ba me lö mamondrongo, he ŵa'ae larongo, ba me lö aboto ba dödöra.

14 Ba itörö ba khöra nifa'ele'ö Yesaya, me imane: "Mirongo dania ia tögi dalingami, ba lö'ö manö aboto ba dödömi; anehe hörömi, ba lö mi'ila. 15 Noa sa mu'abe'e'ö dödö niha andre ba no afiso-fiso ira, ba no lafakifu hörö, ena'ö lö la'ila höröra ba ena'ö lö larongo tögi dalingara ba ena'ö lö aboto ba dödöra, fa lö lafuli ira, ena'ö u'orifi ira."

16 Ba ya'ahowu hörömi, me la'ila, ba tögi dalingami, me larongo. 17 Si ndruhu niŵa'ögu khömi: No ato zama'ele'ö ba no ato zatulö somasi mangila ni'ilami andrö, ba lö ni'ilara, ba somasi mamondrongo nirongomi andrö, ba lö nirongora.

18 Ba mifondrondrongo geluaha gamaedola andrö, samazaewe tanömö zinanö:

19 Na so zamondrongo turia mbanua andrö, ha niha ia, ba na lö aboto ba dödönia, ba so Gafökha, i'oloi'ö nifazaewe ba dödönia; da'ö nifazaewe tanömö si göna ba lala andrö.

20 Ba nifazaewe ba zokara, ba da'ö ia: Irongo daroma li andrö, ba i'anema'ö itema, omuso dödönia. 21 Ba lö moŵa'a ba dödönia, lö'ö sa anau-nau gölö; ba na tesao wamakao, ba ma folohi, na börö daroma li andrö, ba i'anema'ö mangawuli furi.

22 Ba nifazaewe barö ndroi, ba da'ö ia: Irongo daroma li andrö, ba so wa'abu dödö ba guli danö andre, awö wamaelungu andrö, ba gana'a, ba ibunu daroma li, ba tobali lö mowua.

23 Ba nifazaewe ba danö si sökhi, ba da'ö ia: Irongo daroma li, ba aboto ba dödönia, ba ya'ia zowua, so zowua si dua wulu, so zi felendrua ba so zi önö, zamba yöu.

 II. Amaedola ndru'u barö wakhe 

24 Amaedola tanöbö'ö iŵa'ö khöra, imane: No fakhili-khili ira mbanua zorugo andrö niha samazaewe tanömö si sökhi ba nowinia.

25 Ba me no mörö niha, ba so zi fatiu tödö khönia, möi mufazaewe, danömö ndru'u barö zinanö ba ilau mofanö. 26 Ba me no ebua zinanö, me molai, awena göi oroma ndru'u andrö.

27 Ba so genoni zokhö, lamane khönia: He Tua! hadia, tenga tanömö zinanö si sökhi nifazaeweu ba nowiu? Ba he moroi khönia ndru'u andrö?

28 Ba imane khöra: Niha si fatiu tödö zolau da'ö.

Ba lamane khönia enoni: Ba hadia, omasi'ö na möiga mu'ozaragö ia?

29 Ba imane: Böi, ma dania mifao wondröni sinanö, na mi'ozaragö ndru'u. 30 Akha faoma ebua ia, irege wamasi, ba na baŵa wamasi, ba uŵa'ö ba zamasi, umane: Mi'ofönai'ö wangozaragö du'u ba milau ba ngamböbö, ba wanunu ya'ia, ba bua zinanö, ba mi'owuloi ba halasa khögu.

 III. Amaedola danömö lada 

31 Amaedola tanöbö'ö iŵa'ö khöra, imane: No fakhili-khili ira mbanua zorugo andrö hunö lada, nihalö niha, nifazaewenia ba nowinia.

32 Fondrege zide-ide mbua zinanö sa ia, ba na no manöi, ba ebua ia moroi ba gule-gule bö'ö ba tobali motöla, tobali möi wofo ba dalu mbanua, mangazuni ba ndrahania.

 IV. Amaedola danömö roti 

33 Amaedola tanöbö'ö iŵa'ö khöra, imane: No fakhili-khili ira mbanua zorugo andrö danömö roti, nihalö ndra'alawe, nifarukania ba zi tölu yöu hamo, irege aisö ma'afefu.

34 Da'ö fefu niŵa'ö Yesu ba niha sato, amaedola, lö bö'önia, huhuonia khöra, ha sambalö amaedola.

35 Ena'ö itörö niŵa'ö zama'ele'ö andrö, me imane: "Damuhededo, ulau gamaedola, ubokai zi no tobini, i'otarai mböröta danö."

36 Aefa da'ö, ba ifofanö niha sato ba möi ia yomo. Ba möi khönia nifahaönia, lamane: Ombakha'ö khöma geluaha gamaedola andrö, du'u ba nowi.

37 Ba itema lira, imane: Samazaewe tanömö zinanö si sökhi andrö, ba ya'ia Nono Niha,

38 ba nowi andrö, ba ya'ia niha ba guli danö; ba tanömö si sökhi andrö, ba ono mbanua andrö; ba du'u, ba ono Gafökha.

39 Ba si fatiu tödö andrö, samazaewe ya'ia, ba ya'ia Gafökha andrö. Ba famasi, ba amozua götö danö andre; ba samasi, ba mala'ika andrö.

40 Ba hulö si mane na la'ozaragö ndru'u, nitunu ba galitö, si manö göi dania ba gamozua götö danö andre. 41 Ifatenge dania mala'ikania Ono Niha, ba la'ozaragö fefu wangala ba mbanuania andrö, awö zamazökhi si lö atulö, 42 ba latibo'ö ba mbaho galitö andrö, ba fege-ege dania ba da'ö ba fatangisa mboha.

43 Ba humaga dania zatulö andrö, hulö luo, ba mbanua Namara andrö. Ha niha zi so tögi dalinga, ba yamufondrondrongo!

 V. Amaedola girö-girö nibini'ö ba mbenua 

44 No fakhili-khili ira mbanua zorugo andrö girö-girö nibini'ö ba mbenua, nisöndra niha, ba ibini'ö; ba ba wa'omuso dödönia andrö, ba möi ia, i'amawa fefu hadia ia zi so khönia, ba i'öli mbenua andrö.

 VI. Amaedola mani-mani 

45 Fakhili-khili zui ira mbanua zorugo andrö niha saniaga, sangalui mani-mani si sökhi. 46 Ba me isöndra zambua mani-mani sebua böli, ba möi ia, i'amawa fefu hadia ia zi so khönia ba i'öli da'ö.

 VII. Amaedola giri 

47 Fakhili-khili zui ira mbanua zorugo andrö giri, nilau ba nasi, fama'u'u fefu hadia ia ngawalö gi'a. 48 Ba na no afönu ia, ba ladöni yaŵa baene ba mudadao ira, la'ozaragö zi sökhi, lalau ba nahia ba si lö sökhi, ba latibo'ö.

49 Si manö göi dania ba gamozua götö danö andre. Möi dania mala'ika andrö ba lafabali zi lö sökhi andrö ba zatulö; 50 ba latibo'ö ba mbaho galitö andrö, ba fege-ege dania ba da'ö ba fatangisa mboha.

51 Hadia, no aboto ba dödömi da'ö fefu? 

Lamane khönia: Noa.

52 Ba imane khöra: Me si manö, ba dozi sangila amakhoita, nifahaö ba ngawalö mbanua Lowalangi andrö, ba no fakhili-khili ba niha, satua baomo, sanao'ö baero, moroi ba girö-girönia andrö, si bohou, awö zi no ara.

 VIII. La'ositengagö Yesu banuania 

53 Ba me no i'o'ozui Yesu gamaedola andrö, ba iheta ia ba da'ö. 54 Ba me irugi mbanuara, ba ifahaö ira ba zekola khöra, irege tobali dödöra, ba lamane: Heza moroi khönia wa'atua-tua andrö, awö wa'abölö andrö?

55 Tenga ono duka andrö ia? Tenga Maria döi ninania andrö, ba tenga Yakobo ba Yosefo ba Simoni ba Yuda döi dalifusönia matua andrö? 56 Ba talifusönia alawe andrö, ba tenga khöda so ira, fefu? Ba heza moroi khönia da'ö fefu?

57 Ba fatuwu ia khöra.

Ba imane khöra Yesu: Lö'ö sa te'ositengagö zama'ele'ö, na tenga ba mbanuara ba na tenga moroi yomo khöra.

58 Ba lö oya ifazökhi ba da'ö tandra, börö wa lö mamati ira.

Faza 14

I. Labunu Yohane samayagö idanö 

1 Me luo da'ö irongo duria Yesu andrö Herode, razo ba zi sagörö ni'o'öfa tanö andrö. 2 Ba imane ba genoninia: Yohane da'ö, samayagö idanö; no maoso da'ö moroi ba ngai zi mate, andrö so khönia wa'abölö andrö.

3 Noa sa ifara'u'ö Yohane andrö Herode, no ifaböbö'ö ba no ifabe'e'ö ba gurunga, börö Herodia andrö, fo'omo dalifusönia [Filifo]. 4 Noa sa iŵa'ö khönia Yohane; Lö tola so ia khöu.

5 Ba ibunu ena'ö Yohane Herode, ba ata'u ia niha sato, me ba dödöra sama'ele'ö Yohane andrö.

6 Ba me baŵa wa'atumbu khö Herode, ba manari nono Herodia andrö khöra ba da'ö, ba omasi Herode. 7 Andrö ifabu'u khönia, fahölu ia, ibe'e khönia hadia ia ni'andrönia.

8 Ba me no isofu khö ninania ua; ba imane: Be'e khögu ba da'e, ba wiga yaŵa, högö Yohane andrö, samayagö idanö.

9 Ba abu dödö razo, ba ba wahölusa no mege ba ba domenia andrö, ba i'oroi'ö labe'e. 10 Ba ifatenge, ifa'eŵa'ö mbagi Yohane ba gurunga.

11 Ba la'ohe högönia, ba wiga, ba labe'e khö nono alawe andrö, ba i'ohe khö ninania.

12 Ba so ndra nifahaönia, lahalö mbotonia ba lako'o; ba möi ira mangombakha da'ö khö Yesu.

13 Ba me irongo Yesu, ba iheta ia ba da'ö, moloyo ia, isaŵa danö si mate, ba zi ha ya'ia; ba me larongo niha sato, ba la'o'ö ia, latörö tanö, moroi ba mbanua misa.

 II. Tebe'e gö ba niha si lima ngahönö 

14 Ba me irugi Yesu, ba i'ila niha sato sibai andrö, ba ahakhö dödönia ira ba ifadöhö wökhö ba zofökhö khöra.

15 Ba me tanö owi, ba möi khönia nifahaö, lamane: Tanö si mate da'e, ba bongi; fofanö sa'ae niha sato, ena'ö möi ira ba mbanua misa, mowöli göra.

16 Ba imane khöra: Alakha lö mofanö ira, mibe'e göra, ya'ami.

17 Ba lamane khönia: Lö khöma ba da'e, ha lima roti ba ha dua rozi gi'a.

18 Ba imane: Mi'ohe ia khögu ba da'e.

19 Ba iŵa'ö mudadao niha sato ba ndru'u, ba ihalö roti andrö, si lima, awö gi'a andrö, si dua rozi, ifaöga hörönia miyaŵa ba zorugo, i'aohasi gölö Lowalangi ba iboboto ba ibe'e khö ndra nifahaö roti no mege, ba ira nifahaö zame'e ba niha sato.

20 Ba manga ira fefu ba abuso, ba la'ozaragö zi töra, akhökhöla, felendrua kude. 21 Ba si manga andrö, ba mato lima ngahönö ndramatua, baero ndra'alawe, baero ndraono.

 III. Mowaö-waö ba dete nidanö Yesu 

22 Ba ifarou nifahaö, ena'ö mowaö-waö ira baowo, moloyo miyefo, gasa-gasa wamofanönia niha sato.

23 Ba me no ifofanö niha sato, ba möi ia ba hili, ha ya'ia, mangandrö. Ba me no bongi, ba ha ya'ia ba da'ö.

24 Ba no so ba dalu mbaŵa nowo no mege, no tosasa ba ndrulu, noa sa zuzumö nangi.

25 Ba me miwo manu, ba möi khöra Yesu, mowaö-waö ba dete nidanö.

26 Ba me la'ila ia, sowaö-waö ba dete nidanö, ba tokea ira, lamane: Bekhu! ba mu'ira-ira ba wa'ata'u.

27 Ba i'anema'ö muhede khöra Yesu, imane: Mihonogö ami, ya'odo; böi mi'ata'ufi!

28 Ba itema linia Fetero, imane: Na ya'ugö, Tua, ba ŵa'ö khögu, möido khöu ba dete nidanö.

29 Ba imane: Aine! Ba möi tou Wetero, moroi ba nowo, mowaö-waö ia ba dete nidanö, i'ondrasi Yesu. 30 Ba me i'ila nangi, ba ata'u ia ba ibörötaigö ahöndrö, ba imane: He Tua, orifido!

31 Ba i'anema'ö i'oro'ö dangania Yesu, ira'u, imane khönia: He sambö famati, hana wa manufa dödöu?

32 Ba me möi ira baowo, ba tebato nangi.

33 Ba mangalulu khönia zi so baowo, lamane: Duhu, Ono Lowalangi ndra'ugö.

 IV. Oya ifadöhö fökhö 

34 Ba la'ötö mbaŵa, lasaŵa danö Genezare.

35 Ba me la'ila ia banua da'ö, ba lafatenge zinenge ba zi fasui andrö fefu ba la'ohe khönia fefu zi so fökhö. 36 Ba la'andrö khönia, ena'ö ha ahe mbarunia lababaya, ba dozi sombambaya, ba döhö wökhö.

Faza 15

I. Oroisa niha si lö guna 

1 Me luo da'ö möi khö Yesu Farizaio ba sangila amakhoita, banua Yeruzalema, lamane: 2 Hana wa lasawö niŵa'ö ndra tua ira nifahaömö? Lö'ö sa mombanö ira, na la'a göra.

3 Ba itema li, imane khöra: Ba hana ami göi, wa misawö goroisa Lowalangi, ba nifakhoimi andrö?

4 Noa sa i'oroi'ö Lowalangi, imane: "Fosumange namau, awö ninau" ba: "si mate zangelifi amania ba ma inania." 5 Ba ya'ami, ba mimane: Na so zanguma'ö khö namania, ba ma khö ninania: Tebe'e sumange [Lowalangi] zinemau khögu ena'ö, ba alakha lö ifusumange namania, awö ninania.

6 Ba no miwu'ai goroisa Lowalangi andrö, ba nifakhoimi andrö.

7 He ya'ami, samini tödö! Si ndruhu wama'ele'ö Yesaya ba khömi andrö, me imane: 8 "Lafosumange ndra'o bewera niha andrö, ba tödöra, ba no aröu khögu. 9 Zaya-zaya gölöra wamosumangera ya'o, me no nifakhoi niha wamahaöra andrö."

10 Ba ikaoni khönia niha sato, ba imane khöra: Mifondrondrongo ba ya'aboto ba dödömi! 11 Tenga da'ö zana'unöi niha si möi bakha ba mbawania, ha si möi baero, si oroi mbawania da'ö zana'unöi niha.

12 Ba so ndra nifahaö, lamane khönia: Hadia, ö'ila wa no fatuwu ba warizaio, me larongo niŵa'öu andrö?

13 Ba itema li, imane: Fefu zinanö, si tenga nitanö Namagu andrö ba zorugo, ba ladeha dania. 14 Miböhöi ira; niha sau'a ira, samasao sau'a, ba na ifasao nawönia sau'a sau'a, ba faoma aekhu ira ba goho-koho.

15 Ba itema linia Fetero, imane khönia: Ombakha'ö khöma geluaha gamaedola andrö.

16 Ba imane: Hadia, lö'ö na saboto ba dödömi göi? 17 Hadia, lö mi'ila, wa isaŵa mbetu'a fefu zi möi bakha ba mbawa, awö wa ifuli möi baero ba dögi-tögi?

18 Ba hadia ia zi otarai mbawa, ba ba dödö i'otarai, ba da'ö zana'unöi niha. 19 Moroi ba dödö sa i'otarai era-era si lö sökhi, ba fange'e, ba fohoröni donga zodonga ba fohorö bö'ö ba fanagö ba famöbögö si lö duhu ba fanandraŵa.

20 Ya'ia wana'unöi niha. Ba lö ita'unöi niha, na manga lö mombanö.

 II. Ifadöhö wökhö nono ndra'alawe Gana'ana andrö Yesu 

21 Ba iheta ia ba da'ö Yesu, isaŵa danö Diro ba tanö Zidona.

22 Ba hiza ndra'alawe Gana'ana, si otarai danö da'ö; mu'ao ia, imane: Hakhösi tödö ndra'o Tua, ma'uwu Dawido! ifakao sibai nonogu alawe bekhu.

23 Ba lö itema linia, sambua li lö'ö. Ba möi khönia ndra nifahaönia, mangandrö ira khönia, lamane: Fofanö ia, me si ao-ao moroi furida.

24 Ba itema lira, imane: Ha ba mbiri-biri sisuna andrö, ma'uwu Gizeraeli, tefatenge ndra'o.

25 Ba möi ndra'alawe no mege, ituhi danö fönania, imane: He Tua, tolodo!

26 Ba itema linia, imane: Lö tola lahalö gö ndraono, ba wame'e ö nasu.

27 Ba imane: Si ndruhu Tua, ba la'a sa atö asu gakhökhöla, saekhu tou, na manga zokhö ya'ira.

28 Ba itema linia Yesu, imane khönia: He alawe, no ebua wamatimö andrö, yafalukha'ö zomasi ndra'ugö! Ba döhö wökhö nononia alawe, ba da'ö sibai.

29 Ba iheta ia ba da'ö Yesu, isaŵa mbaŵa Galilaia andrö, ba möi ia ba hili, mudadao ia ba da'ö.

30 Ba ato zangondrasi ya'ia niha, si so sogombuyu-mbuyu ba sagau'a ba si lö hede ba sagaböda ba bö'önia, ato, ba latou'ö tou fönania; ba ifadöhö wökhöra, 31 tobali ahöli-höli dödö niha sato, me la'ila humede zi lö hede andrö ba döhö wökhö zagaböda ba mowaö-waö zogombuyu-mbuyu ba la'ila niha sagau'a; ba lasuno Lowalangi Ndraono Gizeraeli.

 III. Ibe'e gö ba niha si öfa ngahönö 

32 Ba humede Yesu ba nifahaönia, imane: Ahakhö dödögu niha sato andrö, me no tölu bongi wa'ara lö niröira ya'o, ba lö öra, ba lö omasido ufofanö ira lö manga, fa lö mate olofo ba lala.

33 Ba lamane khönia nifahaö: Heza tahalö gö si manö fa'oya, ba danö si mate, fangabuso niha si manö fa'ato?

34 Ba imane khöra Yesu: Ha uga roti, si so khömi? Ba lamane: Fitu, ba so ma'ifu gi'a.

35 Ba iŵa'ö ba niha sato, ena'ö mudadao ira ba danö;

36 ba ihalö roti andrö si fitu, awö gi'a andrö, ba i'aohasi gölö Lowalangi, ba iboboto ba ibe'e khö ndra nifahaö, ba ira nifahaö zame'e ba niha sato.

37 Ba manga ira fefu, ba abuso; ba la'ozaragö zi töra, akhökhöla, fitu kude.

38 Ba si manga andrö, ba no öfa ngahönö ndramatua, baero ndraono, baero ndra'alawe.

39 Ba ifofanö niha sato, ba möi ia baowo, isaŵa danö Magada.

Faza 16

I. Tandra moroi ba mbanua si yaŵa 

1 Ba möi khönia Farizaio ba sadukaio, latandraigö ia, la'andrö khönia, ena'ö na i'oroma'ö khöra dandra, moroi si yaŵa ba mbanua.

2 Ba itema li, imane khöra: Na tanö owi, ba mimane: Lökhö dania, me no oyo mbanua; 3 ba na mahemolu mbanua, ba mimane; Moteu sabölö-bölö ma'ökhö, me no oyo mbanua ba me no alu. Amuata mbanua andrö, ba mi'ila mihuku, ba tandra ginötö andrö, ba tebai mihuku. 4 La'alui dandra niha si lö sökhi, sohorö-horö, ba lö tebe'e khöra dandra, ha tandra khö yona andrö. Ba iröi ira, mofanö ia.

 II. Tanömö roti Farizaio andrö 

5 Ba me no larugi si yefo ira nifahaö, ba no olifu ira wolohe roti.

6 Ba imane khöra Yesu: Mifaigi, mi'angelama ba danömö roti Farizaio andrö ba ba danömö roti zadukaio.

7 Ba lafatou-tou tödöra, lamane: Me lö ni'oheda roti.

8 Ba me i'ila da'ö Yesu, ba imane: Hadia nifatou-toumi tödömi, sambö famati, wa lö ni'ohemi roti?

9 Hadia, lö'ö na saboto ba dödömi, ba hadia, lö itörö tödömi roti no, si lima ba zi lima ngahönö niha ba ha uga kude ni'ozaragömi? 10 Ba he roti si fitu ba zi öfa ngahönö niha, ba ha uga kude ni'ozaragömi?

11 Hana wa lö aboto ba dödömi, wa tenga roti niŵa'ögu khömi, me umane: Mi'angelama ba danömö roti Farizaio andrö ba ba danömö roti zadukaio?

12 Awena aboto ba dödöra, wa tenga da'ö niŵa'önia: Mi'angelama ba danömö roti Farizaio andrö ba ba danömö roti zadukaio, wa famahaö Farizaio ba famahaö zadukaio niŵa'önia.

 III. Famaduhu'ö Wetero 

13 Ba me irugi Yesu danö Kaisaria Wilifo, ba isofu khö ndra nifahaönia, imane: Hadia laŵa'ö niha, ha niha Nono Niha?

14 Ba lamane: So zanguma'ö Yohane andrö, samayagö idanö ba so zanguma'ö Eliya, ba so, ba Yeremia lawa'ö, ba ma fasamösa zama'ele'ö andrö.

15 Ba imane khöra: Ba ya'ami, ba ha miŵa'ö, ha niha ndra'odo?

16 Ba itema li Simoni Fetero, imane: Keriso ndra'ugö, Ono Lowalangi sauri andrö.

17 Ba itema linia Yesu, imane khönia: Ya'ahowu ndra'ugö Simoni, ono Yona, me no tenga niha zama'ele'ö khöu da'ö, me Amagu andrö, si so ba zorugo, zama'ele'ö. 18 Ba ya'odo göi, uŵa'ö khöu: Fetero ndra'ugö, ba ba dete gowe andrö utaru'ö mbanuagu andrö dania, ba lö lalaŵa ia bawa göli mbanua tou. 19 Ube'e dania khöu wogoe mbanua zorugo andrö, ba na so niböbömö ba guli danö, ba niböbö göi ba zorugo, ba hadia ni'efa'öu ba guli danö, ba ni'efa'ö göi ba zorugo.

20 Aefa da'ö iŵa'ö khö ndra nifahaö, böi laŵa'ö ba niha, wa Keriso ia.

 IV. Ibörötaigö mangombakha famakao ya'ia Yesu 

21 I'otarai da'ö, ba ibörötaigö Yesu ibokai khö ndra nifahaönia, wa lötolalö möi ia ba Yeruzalema, awö wa la'oya'ö dania wamakao ya'ia satua andrö ba ere sebua ba sangila amakhoita, awö wa labunu dania ia, awö wa tesusugi dania ia, na no irugi tölu ngaluo.

22 Ba isöbi ia khönia Fetero, ibörötaigö itenaŵa, imane: Yamutimba khöu Lowalangi, Tua! Böi göna ndra'ugö si manö.

23 Ba ibali'ö ia, imane khö Wetero: Ae furigu, Satana! fangalagu ndra'ugö; me lö öfatou-tou zomasi Lowalangi, ha somasi niha öfatou-tou.

 V. Ifobawa lala ba wolo'ö ya'ia 

24 Aefa da'ö, ba imane Yesu khö ndra nifahaönia: Na so zedöna molo'ö ya'o, ba yamu'ositengagö ia ba yamulu'i röfania ba yamu'o'ö ndra'o.

25 Ba zangalui fa'anau nosonia, aetu ia, ba saetu noso, na börö ndra'o, da'ö zanöndra ya'ia.

26 Hadia sa guna ba niha, na isöndra harenia fefu hadia ia zi so ba guli danö, ba na te'ala ia nosonia? Ba hadia ena'ö nibe'e niha höli nosonia?

27 So sa dania Nono Niha, so khönia lakhömi Namania, awönia mala'ika khönia, ba ba da'ö ibe'e zulö ba zamösana, dali mbua-buania.

28 Si ndruhu niŵa'ögu khömi, so ösa, zi so ba da'e, si lö mate, irege no la'ila so Nono Niha ba mbanuania andrö.

Faza 17

I. Famolakhömi Yesu 

1 Ba önö bongi aefa da'ö, ba iŵa'ö awönia Yesu Wetero ba Yakobo ba Yohane, talifusö Yakobo, ba i'ohe ira ba hili salaŵa, ba zi ha ya'ira.

2 Ba tobali ia fönara, humaga mbawania, hulö luo, ba nukhania, ba afusi, hulö haga.

3 Ba hiza, oroma khöra Moze ba Eliya, si fahuhuo khönia.

4 Ba humede Wetero, imane khö Yesu: He Tua, ba da'e zi sökhi nahada, na omasi ndra'ugö, ba da'ulau nose ba da'e, tölu, sambua khöu ba sambua khö Moze ba sambua khö Geliya.

5 Ba me muhede ia na, ba hiza lawuo sihaga, si lumö'ö ya'ira, ba hiza li, si otarai lawuo andrö, imane: Onogu da'ö, ono omasiö, wa'omasigu; mifondrondrongo linia.

6 Ba me larongo da'ö ira nifahaö, ba lafalögu tou ira, ata'u sibai.

7 Ba möi khöra Yesu, itufa ira tangania, imane: Mifaoso, ba böi mi'ata'ufi.

8 Ba me lafaöga höröra, ba lö ni'ilara niha, ha Yesu.

9 Ba me latueli hili, ba iŵa'ö khöra Yesu, böi la'ombakha'ö gangilata andrö, gofu ha ökhö, irege no maoso Nono Niha moroi ba ngai zi mate.

10 Ba lasofu khönia nifahaö andrö, lamane: Ba hana wa laŵa'ö sangila amakhoita, lötolalö möi Geliya ua?

11 Ba itema li, imane: Möi sa Geliya ba ifuli i'a'azökhi fefu hadia ia. 12 Ba uŵa'ö khömi: Noa sa'ae möi Geliya, ba lö saboto ia ba dödöra, ba no lalau khönia hadia zomasi ira. Si manö göi ba Nono Niha; lafakao dania.

13 Awena aboto ba dödö ndra nifahaö, wa khö Yohane, samayagö idanö andrö, tetandrösaigö niŵa'önia khöra.

 II. Ifadöhö wökhö zaniri Yesu 

14 Ba me larugi niha sato, ba i'ondrasi ia niha, ituhi danö fönania, imane:

15 He Tua, hakhösi tödö nonogu andrö, maniri, mofökhö sibai; asese sa'ae alau ia ba galitö ba asese göi ba nidanö. 16 Ba no u'ohe ia khö ndra nifahaömö, ba tebai lafadöhö.

17 Ba itema linia Yesu, imane: He ya'ami, niha si lö famati, si no tefuyu tödö! ha wa'aragu na khömi ena'ö? ha wa'ara utaha wolaumi andrö? Mi'ohe ia khögu ba da'e.

18 Ba itenaŵa ia Yesu, ba aheta khönia mbekhu andrö, ba döhö wökhö nono andrö, i'otarai da'ö sibai.

19 Aefa da'ö, ba möi ndra nifahaö khö Yesu, ba zi ha ya'ira, lamane: Hana ndra'aga, wa tebai mafofanö ia?

20 Ba imane khöra: Ba wa'ambö wamatimi andrö. Si ndruhu sa niŵa'ögu khömi, na so khömi wamati, sezai bua lada, ba miŵa'ö ba hili andrö: Fawu'a'ö ba da'e, fa'ese'ö ba da'ö! ba ifawu'a ia; ba lö hadia ia zi tebai khömi. 21 Ba lö aheta zi sambalö andrö, na tenga ba wangandrö ba ba wamoni.

 III. Ifa'ele'ö wamakao ya'ia 

22 Ba me orudu ira ba Galilaia, ba imane khöra Yesu; Tebe'e dania Nono Niha ba danga niha, 23 ba labunu ia, ba na no irugi tölu ngaluo, ba maoso ia, ifuli auri. Ba abu sibai dödöra.

 IV. Fame'e bobotolö 

24 Ba me larugi Gafanauma, ba möi khö Wetero zanema bobotolö andrö, lamane: Hadia, lö ibe'e mbobotolö andrö samahaö ya'ami?

25 Imane: Ibe'e.

Ba me no möi ia yomo, ba ihulö linia Yesu, imane: Hadia ba dödöu, Simoni, razo ba guli danö andrö, ha khö lahalö mbeo ba seŵa? hadia, ba ndraonora, hadia, ba niha bö'ö?

26 Ba me imane: Ba niha bö'ö,

ba imane khönia Yesu: Ba tobali aefa ndraono andrö. 27 Ba fa böi fatuwu ita khöra, ba ae ba mbaŵa, ba lau gai, ba halö gi'a andrö, si föföna möi yaŵa, ba na öbokai mbawania, ba ösöndra bakha zambua rufia; da'ö halö ba be'e ömöda darua ita.

Faza 18

I. Böi fayaŵa ita 

1 Ba da'ö möi khö Yesu ndra nifahaönia, lamane: Ha niha atö zebua ba mbanua zorugo andrö?

2 Ba humede ia ba ndraono, ifa'aso fönara, ba imane:

3 Si ndruhu niŵa'ögu khömi, na lö mifuli ami, ba na lö tobali hulö ndraono ami, ba lö'ö manö lalami ba mbanua zorugo andrö. 4 Ba ha niha zangide-ide'ö ya'ia, si mane iraono andre, da'ö zebua ba mbanua zorugo andrö. 5 Ba na so zama'amöi yomo khönia iraono si manö, sambua, ba döigu, ba ya'o nifa'amöinia yomo.

 II. Böi tafobörö wangala khö nawöda 

6 Ba na so zangalani side-ide andrö, samösa, samati khögu, ba sökhi khönia ena'ö, na lataŵi ba mbaginia gara sebua ba na latibo'ö ia ba dalu nasi.

7 Alai niha ba guli danö, ba wangala andrö! Lö'ö sa tola lö fangala, ba alai niha samobörö fangala.

8 Ba na i'alani ndra'ugö tangau, ba ma aheu, ba tema eŵa ia ba tibo'ö; mohare'ö na saböda ndra'ugö, ba ma sakela-kela, ba ökhamö wa'auri, moroi dua dangau ba dua gaheu, ba tetibo ndra'ugö ba galitö andrö, si lö mate-mate.

9 Ba na i'alani ndra'ugö höröu, ba tema koe ia ba tibo'ö; mohare'ö na si bakole ndra'ugö ba ökhamö wa'auri, moroi dombua höröu, ba tetibo ndra'ugö ba narako alitö andrö.

10 Mifaigi, fa böi mi'ositengagö zide-ide andrö, samösa. Uŵa'ö sa khömi, mala'ikara andrö ba zorugo, ba lö mamalö-malö wa la'ila mbawa Namagu andrö, si so ba zorugo. 11 Ba wangorifi si no elungu sa möi Nono Niha.

12 Hadia ba dödömi? Na so niha, si so biri-biri, otu nga'eu, ba na no elungu zi sageu; hadia, lö iröi zi siŵa wulu a siŵa ba hili misa ba möi mangalui selungu andrö? 13 Ba na tobali isöndra, ba si ndruhu niŵa'ögu khömi, abölö wa'omuso dödönia ba da'ö, moroi ba wa'omuso dödönia ba zi siŵa wulu a siŵa, si lö elungu.

14 Si manö göi khö Namami andrö, si so ba zorugo; tenga nilau dödönia taya zamösa, side-ide andrö.

 III. He tawisa na mosala khöda nawöda 

15 Ba na mosala khöu dalifusöu, ba ae tegu ia, ba zi ha ya'ami, daruami; na ifondrondrongo khöu, ba no ösöndra dalifusöu.

16 Ba na lö ifondrondrongo, ba halö awöu zamösa tö ba ma darua, ena'ö aro huhuo fefu ba niŵa'ö zi darua, ba ma si datölu, si so ba mbörö.

17 Ba na lö ifondrondrongo khöra andrö, ba ombakha'ö ba mbanua. Ba na lö'ö göi ifondrondrongo niŵa'ö mbanua, ba ya hulö niha baero ia khöu, ya hulö zanema beo.

18 Si ndruhu niŵa'ögu khömi, hadia niböbömi ba guli danö, ba niböbö göi ba zorugo; ba hadia ni'efa'ömi ba guli danö, ba ni'efa'ö göi ba zorugo.

19 Ba uŵa'ö göi khömi, na darua ba khömi zangosara'ö tödöra, ba guli danö, ba ngawalö hadia ia, ni'andröra, ba ibe'e khöra Amagu andrö, si so ba zorugo. 20 Ba zorudu zi darua, ba ma si datölu, ba döigu, ba da'ö sodo khöra ba gotaluara.

 IV. Amaedola razo same'e buala sugilönia khö zawuyunia 

21 Ba möi khönia Wetero, imane khönia: He Tua, ha me uga u'efa'ö zala dalifusögu, na mosala in khögu? Hadia irugi mewitu?

22 Imane khönia Yesu: uŵa'ö khöu: tenga ha irugi zi mewitu, irugi zi mewitu ngafulu wa fitu.

23 Andrö fakhili-khili ira mbanua zorugo andrö razo, sedöna mangerai ömö khö zawuyunia.

24 Ba me ibörötaigö mangerai, ba te'ohe khönia zamösa, so'ömö si fulu ngahönö balaki. 25 Ba me lö khönia famu'a, ba iŵa'ö sokhö, la'amawa ia, awö wo'omonia, awö nononia, awö fefu hadia ia zi so khönia, famu'a gömö.

26 Ba ituhi danö sawuyu andrö, mangalulu ia khönia, imane: Bologö dödöu khögu, ba ahori ubu'a ia khöu.

27 Ba ahakhö dödö zokhö zawuyu andrö, i'efa'ö ba ibe'e bualania khönia zugilö andrö.

28 Ba me möi baero zawuyu andrö, ba falukha ia nawönia sawuyu, so'ömö khönia si lima wulu rufia. Ba ira'u, itögi mbagi, imane: Bu'a gömöu khögu.

29 Ba ituhi danö awönia sawuyu andrö, mangandrö khönia, imane: Bologö dödöu khögu, ba ubu'a khöu.

30 Ba lö edöna ia; möi ia, ifakuru'ö, irege ibu'a gömö.

31 Ba me la'ila da'ö awönia sawuyu bö'ö, ba abu sibai dödöra ba möi ira, la'ombakha'ö khö zokhö ya'ira da'ö no mege fefu.

32 Ba ifakaoni'ö ia sokhö ya'ia, imane khönia: He sawuyu si lö sökhi! Ömö no andrö fefu, ba no ube'e bualagu khöu, me no mangandrö ndra'ugö khögu;

33 ba hadia, lö öhakhösi tödö göi mena'ö nawöu sawuyu, si mane ya'o, me no uhakhösi tödö ndra'ugö? 34 Ba mofönu zokhö ya'ia, ibe'e ba danga zamakao, irege ibu'a gömönia khönia fefu.

35 Si manö göi ilau khömi dania Amagu andrö ba zorugo, na tenga moroi ba dödömi mi'efa'ö zala, dozi ami, ba dalifusömi.

Faza 19

I. Lasofu na tola itibo'ö ngambatönia niha 

1 Ba me no i'o'ozui Yesu huhuo andrö, ba iheta ia ba Galilaia, isaŵa danö Yudaia, yefo Yoridano.

2 Ba ato zolo'ö ya'ia niha, ba ifadöhö wökhöra ba da'ö.

3 Ba möi khönia warizaio, latandraigö ia, lamane: Hadia, tola itibo'ö ngambatönia niha, gofu hadia mbörö?

4 Ba itema li, imane: Hadia, lö ni'ilami ba zura, wa iramatua ba ira alawe nifazökhi zomböi ba mböröta? 5 ba no imane: "Andrö iröi dania namania, awö ninania, niha, ba i'olembai ngambatönia, ba tobali ha sambua boto zi darua andrö"? 6 Ba tenga sa'ae darua ira, ha sambua boto. Ba böi yamufabali niha nifaböbö Lowalangi.

7 Lamane khönia: Ba hana wa no i'oroi'ö Moze labe'e zura wangefa, ba latibo'ö ia?

8 Imane khöra: Börö wa'abe'e dödömi, wa itehe khömi Moze wanibo'ö ira alawemi; ba moroi ba mböröta, ba tenga si manö. 9 Ba uŵa'ö khömi: Na so zanibo'ö ira alawenia, na tenga horö mbörö, ba na ihalö danö bö'ö, ba sohorö da'ö.

10 Lamane khönia nifahaönia: Na si manö huku niha ba ndra'alawe, ba lö sökhi wangowalu.

11 Ba imane khöra: Lö dozi aboto ba dödö huhuo andre, ha ba nibe'e fa'aboto ba dödö. 12 So sa nikhai, si no tohöna si manö, moroi ba dalu nina; ba so nikhai, nikhai niha, ba so nikhai, si no mogai ya'ira tangara, börö mbanua zorugo andrö. Sangila mamotokhi ba dödönia, ba yamubotokhi.

 II. Ifahowu'ö ndraono Yesu 

13 Ba la'ohe khönia ndraono sawuyu, ena'ö itufa ira tanga ba mangandrö. Ba latenaŵa ira nifahaö.

14 Ba imane khöra Yesu: Mifa'amöi ndraono, böi mitaha ira we'amöi khögu, ba zi manö sa mbanua zorugo andrö. 15 Ba itufa ira tanga, ba iheta ia ba da'ö.

 III. Ono matua andrö so'ana'a 

16 Ba hiza niha si möi khönia, imane: He samahaö! hadia zi sökhi nilaugu, ena'ö usöndra wa'auri si lö aetu andrö? 

17 Ba imane khönia: Hadia wa ösofu khögu zi sökhi? Ha samösa zi sökhi. Ba na omasi'ö ökhamö wa'auri, ba o'ö goroisa andrö.

18 Imane: Hadia goroisa? 

Ba imane Yesu: Da'ö: Böi ange'e! Böi ohorö! Böi anagö! Böi böbögö zi lö duhu! 19 Fosumange namau, awö ninau! ba: Omasi'ö zahatö khöu, si mane fa'omasiu ndra'ugö!

20 Imane khönia ono matua andrö: No ahori u'o'ö da'ö, hadia zambö ndra'o?

21 Imane khönia Yesu: Na omasi'ö mo'ahonoa, ba ae amawa zi so khöu ba be'e ba zi numana, ba so khöu girö-girö ba zorugo ba tabu, o'ö ndra'o.

22 Ba me irongo da'ö ono matua andrö, ba mofanö ia, abu dödö; me no sebua ana'a ia.

 IV. Ha ŵaraö isöndra lala wangorifi so'ana'a 

23 Ba imane Yesu ba nifahaönia: Si ndruhu niŵa'ögu khömi, afökhö sibai ba zo'ana'a wogamö banua zorugo andrö. 24 Ba uŵa'ö göi khömi, aoha na i itörö dögi walölöŵa kudo, moroi ikhamö mbanua zorugo so'ana'a.

25 Ba me larongo da'ö nifahaönia, ba tobali sibai dödöra, ba lamane: Ba ha niha zogamö fa'auri?

26 Ba ifaigi ira Yesu ba imane khöra: Na ba niha, ba tebai; ba ba Lowalangi, ba molala fefu hadia ia.

27 Ba humede Wetero, imane khönia: Faigi ndra'aga, no maröi fefu hadia ia ba no ma'o'ö ndra'ugö, ba hadia khöma dania?

28 Ba imane khöra Yesu: Si ndruhu niŵa'ögu khömi, ya'ami solo'ö ya'o, ba ba wangazökhi dania, na mudadao Nono Niha ba dadaoma lakhöminia andrö, ba dumadao göi ami, felendrua dadaoma ba sanguhuku mado Gizeraeli andrö, si felendrua, ami.

29 Ba dozi si no mondröi talifusö matua, ba ma talifusö alawe, ba ma ama, ba ma ina, ba ma ono, ba ma benua, na börö döigu, ba oya winaeta lasöndra mangawuli, ba latema wa'auri si lö aetu andrö, amaedola gondröita.

30 Ba ato zi möi furi dania si so föna iada'e, ba si möi föna, si so furi iada'e.

Faza 20

I. Amaedola luo zohalöŵö ba kabu nagu 

1 Noa sa fakhili-khili ira mbanua zorugo andrö niha, satua baomo, si möi, si hulö wongi, mangoni sohalöŵö ba kabu nagu khönia.

2 Ba me no mamagölö ira zohalöŵö, sasuku ma'ökhö luora, ba ifatenge ira ba kabu nagu andrö khönia.

3 Ba me ifuli möi, me labözi siŵa, ba i'ila danö bö'ö, si so ba kade, si lö halöŵö, 4 ba imane khöra: Mi'ae'e, ya'ami göi, ba kabu nagu, ba si nangea luomi, ba ube'e khömi.

5 Ba möi ira. Ba ifuli möi me laluo ba me labözi tölu, ba imanö zui.

6 Ba me möi ia me labözi lima, ba falukha ia danö bö'ö, si so ba da'ö, ba imane khöra: Hadia wa mi'oma'ökhöi manö ba da'e, lö halöŵö?

7 Lamane khönia: Me lö sangoni ya'aga.

Imane khöra: Mi'ae'e göi, ba kabu nagu andrö.

8 Ba me bongi sa'ae, ba imane sokhö kabu nagu andrö khö durutulinia: Hede ba zohalöŵö andrö ba be'e luora; börögö ba zafuria möi, numalö ba zi föföna andrö.

9 Ba la'ondrasi ni'oni me labözi lima, ba sasuku zamösa luora.

10 Ba me so zi föföna andrö, ba lawai ebua zinemara. Ba tebe'e sasuku zamösa khöra göi.

11 Ba me no latema da'ö, ba kumökö-kökö ira khö zatua baomo andrö, 12 lamane: Ha saza wohalöŵö zafuria andrö, ba no fagölö-gölö ndra'aga öbe'e, ya'aga si no manaha fa'afökhö andrö, ma'ö-ma'ökhö, awö wa'aukhu zino.

13 Ba itema li zi samösa andrö, imane: He le, lö ulimo ndra'ugö. Tenga no mamagölö ita ba zi sasuku? 14 Halö dana khöu ba ofanö. Somasido, ufagölö-gölö wame'e khömi safuria andre.

15 Ma lö tola u'o'ö manö nilau dödögu ba zi so khögu? Ma afökhö dödöu, me no sebua tödö ndra'o?

16 Si manö wa tobali si so föna zi so furi, awö wa tobali si so furi zi so föna.

 II. Ifuli i'ombakha'ö wamakao ya'ia Yesu 

17 Ba me möi misi yaŵa Yesu ba Yeruzalema, ba i'ohe awönia zi felendrua, ba zi ha ya'ira ba imane khöra ba lala: 18 Hiza, möi ita misi yaŵa ba Yeruzalema; ba tebe'e dania ba danga gere sebua ba ba danga zangila amakhoita andrö Nono Niha, ba la'etu'ö hukunia, huku famunu, 19 ba labe'e ia ba danga niha baero, ba wango'aya ya'ia ba ba wamöbözi ba ba wamoröfa; ba na no irugi tölu ngaluo, ba maoso ia, ifuli auri.

 III. Ina nono Zebedaio andrö 

20 Ba möi khönia nina nono Zebedaio andrö, awö nononia, ituhi danö fönania, so ni'andrönia khönia.

21 Ba imane khönia: Hadia niŵa'öu?

Imane khönia: Ŵa'ö, ena'ö dumadao dania nonogu andre, si darua, samösa ba gambölöu ba samösa ba gaberau, ba mbanuau andrö.

22 Ba itema linia Yesu, imane: Lö mi'ila watahögö hadia ni'andrömi. Hadia mi'ila mibadu nösi mako andrö, nibadugu dania?

Lamane khönia: Ma'ila.

23 Imane khöra: Mibadu sa nösi mako andrö khögu dania, ba fedadao andrö ba gambölögu ba ba gaberagu, ba tenga ya'o zanguma'ö; ha da'ö zidadao ba da'ö, nihonogöi Namagu fedadao.

24 Ba me larongo da'ö si dafulu, ba lö sökhi-sökhi dödöra ba zi darua andrö, si fatalifusö.

25 Ba humede khöra Yesu, imane: Mi'ila, lafatörö mbanuara salaŵa niha ba labe'e barö mbawara niha sebuara.

26 Ba ba khömi, ba böi si manö; ha niha zomasi ebua ba khömi, ba yamöi enonimi; 27 ba na so ba khömi zomasi möi fönami, ba yamöi sawuyumi. 

28 Si mane Ono Niha, tenga si möi mangoni, no si möi enoni, si möi mame'e nosonia höli zato.

 IV. Ifadöhö Yesu hörö niha sau'a 

29 Ba me mofanö ira, me aefa ira ba Yerikho, ba ato zolo'ö ya'ia niha.

30 Ba hiza niha sau'a, darua, sidadao ba zinga lala; me larongo itörö Yesu, ba mu'ao ira, lamane: Hakhösi tödö ndra'aga, ma'uwu Dawido!

31 Ba latenaŵa ira sato, ena'ö labato. Ba lahötöi fe'ao, lamane: He Tua, ma'uwu Dawido, hakhösi tödö ndra'aga!

32 Ba ibadugö ia Yesu, muhede ia khöra, imane: Hadia zomasi ami, he uwisa khömi?

33 Lamane khönia: He Tua, ena'ö teboka höröma!

34 Ba ahakhö dödö Yesu ba ibabaya höröra, ba i'anema'ö ifuli la'ila niha ba la'o'ö ia.

Faza 21

I. Fe'amöi Yesu miyomo ba Yeruzalema 

1 Ba me no ahatö ira ba Yeruzalema, me larugi Mbetifage, ba gahe hili wanikha, ba ifatenge nifahaönia Yesu, darua, 2 imane khöra:

Mi'ae ba mbanua side-ide andrö, fönami, ba i'anema'ö falukha ami galide si alawe ni'amöhögö ba so göi nono; mitoto'ö wesu ba mi'ohe ia khögu. 3 Ba na so zanguma'ö khömi hadia ia, ba mimane: Moguna khö Dua, ba i'anema'ö ifa'ohe'ö.

4 Andrö si manö, ena'ö itörö niŵa'ö zama'ele'ö andrö, me imane: "Miŵa'ö khö nono Ziona alawe andrö: 5 "Hiza, i'ondrasi'ö razomö, sebolo tödö, fakudo ia ba hulu galide, ba ba hulu nono zonoro"

6 Ba möi nifahaö andrö, la'o'ö niŵa'ö Yesu, khöra, la'ohe galide andrö, 7 awö nono, ba labologö nukha ba hulu ba fakudo ia yaŵa.

8 Ba ato niha samologö ba lala nukhara; ba so zoleŵa tuturu geu ba lafazawili ba lala.

9 Ba mu'ao niha sato, si so föna, awö zolo'ö moroi furi, lamane: Hozana khö ma'uwu Dawido andrö, ya'ahowu zi so andrö, ba döi Zo'aya; hozana ba zalaŵa yawa!

10 Ba me irugi yomo ba Yeruzalema, ba humufa mbanua ma'afefu, lamane: Ha niha da'ö? 11 Ba lamane niha sato: Da'ö zama'eleö andrö, Yesu, banua Nazareta, ba Galilaia.

 II. Fangehao osali 

12 Ba möi ba gosali Lowalangi andrö Yesu, ba ifofanö baero fefu zamawa-mawa hadia ia, awö zowöli-wöli ba gosali, ba iso'agö meza zanuka ana'a, awö dadaoma zamawa marafadi.

13 Ba imane khöra: No so ba zura: "Omo wangandrö döi nomogu." Ba ya'ami, ba no mibali'ö tögi narö hili naha zorabu.

14 Ba la'ondrasi ia sau'a, awö zombuyu-mbuyu töla, ba gosali, ba ifadöhö wökhöra.

15 Ba me la'ila ere sebua ba sangila amakhoita zahöli-höli dödö andrö, nilaunia, ba me larongo li ndraono, si'ao ba gosali, sanguma'ö: "Hozana khö ma'uwu Dawido andrö!" ba lö sökhi-sökhi dödöra.

16 Ba lamane khönia: örongo, hadia niŵa'ö da'ö?

Ba imane khöra Yesu: urongo. Hadia, lö mirai mi'ila ba zura: "No ö'asogö khöu wanuno si oroi mbewe ndraono si lö humede na, ba si oroi mbewe zamaenu"?

17 Ba iröi ira, möi ia baero mbanua, isaŵa Mbetania, ba mörö ia ba da'ö.

 III. Marafala si mate 

18 Ba me mangawuli ia miyomo ba Yeruzalema, si hulö wongi, ba olofo ia.

19 Ba me i'ila marafala, sageu, ba ngai lala, ba möi ia ba da'ö, ba lö yaŵa bua ni'ilania, ha bulu. Ba imane khönia: Böi yamowua ndra'ugö sa'ae, irugi zi lö aetu. Ba i'anema'ö mate marafala andrö.

20 Ba me la'ila da'ö nifahaö, ba ahöli-höli dödöra ba lamane: Ha lö alio mate marafala andrö!

21 Ba humede Yesu, imane khöra: Si ndruhu niŵa'ögu khömi: Na so khömi wamati, na lö manufa dödömi, ba tenga ha da'ö milau, ba marafala andrö; na miŵa'ö göi ba hili andrö: Fazaŵa'ö ba tibo'ögö ba nasi, ba itörö niŵa'ömi. 22 Ba hadia ia, fefu, ni'andrömi ba wangandrö, na mamati ami ba lö zi lö mitema.

 IV. Lasofu hana wa tola imanö Yesu 

23 Ba me möi ia ba gosali, ba la'ondrasi ia ere sebua ba satua mbanua, me mamahaö ia, lamane: Hadia, wa tola ölau da'ö ba ha niha zanehe khöu?

24 Ba itema lira Yesu, imane khöra: So göi nisofugu khömi zambalö; na miŵa'ö khögu da'ö, ba uŵa'ö göi khömi, hadia, wa tola ulau da'ö.

25 Famayagö idanö andrö khö Yohane, he moroi ia, hadia, moroi ba zorugo, hadia moroi ba niha?

Ba la'era-era tödöra, ba lamane: 26 Na taŵa'ö: Moroi ba zorugo, ba imane khöda dania: Ba hana wa lö mamati ami no khönia? Ba na taŵa'ö: Moroi ba niha, ba ata'u ita niha sato, me ba dödöra fefu, sama'ele'ö Yohane andrö.

27 Ba latema li Yesu, lamane: Lö ma'ila. 

Ba imane khöra göi: Ba lö'ö göi uŵa'ö khömi, hadia, wa tola ulau da'ö.

28 Ba hadia ba dödömi? So niha, si so ono matua, darua. Ba möi ia ba zi samösa, imane: He onogu, ae ohalöŵö ba kabu nagu ma'ökhö.

29 Ba itema linia, imane: Lö edönado. Ba aefa da'ö, ba mangesa dödönia, ba möi ia.

30 Ba möi ia ba zi samösa, ba imanö göi. Ba itema linia da'ö, imane: Möi ndra'o, ama, ba lö möi ia.

31 Ha niha ba zi darua andrö zolo'ö somasi nama? Lamane: Si föföna andrö.

Imane khöra Yesu: Si ndruhu niŵa'ögu khömi, oföna molala ba mbanua Lowalangi andrö zanema beo ba sohorö, moroi khömi. 32 Noa sa möi Yohane khömi, wangombakha lala satulö, ba lö samati ami khönia, ba no mamati khönia zanema beo ba sohorö. Ba me mi'ila da'ö, ba lö sangesa dödömi, furi ö, ba wamati khönia ena'ö.

 V. Amaedola zohalöŵö ba kabu nagu 

33 Mifondrondrongo gamaedola bö'ö: So niha, satua baomo, samazökhi kabu nagu, ifasui öli, iko'o ba danö wolazi, ba i'otomosi malige, ba ibe'e niseŵa kabu andrö ba zohalöŵö, ba ilau mofanö.

34 Ba me no ahatö mbaŵa wangai bua, ba ifatenge zawuyunia ba zohalöŵö andrö, ba wanema bua nagu khönia.

35 Ba lara'u zawuyunia andrö sohalöŵö: so niböbözi, so nibunu manö, ba so nibunu nitebu kara.

36 Ba ifuli ifatenge zawuyu bö'ö, ato moroi ba zi föföna andrö, ba lamanö göi ba da'ö.

37 Ba ba gafuriata, ba ifatenge khöra nononia, imane: Ata'u ira nonogu.

38 Ba me la'ila nononia andrö sohalöŵö, ba lamane dödöra: Sanema ondröita da'ö, talabu, tabunu ia ba tahalö khöda gondröita andrö khönia.

39 Ba lara'u ia, latuli'ö baero kabu nagu, ba labunu.

40 Ba na möi zokhö kabu nagu andrö, ba he iwisa ba zohalöŵö andrö?

41 Lamane khönia: Ihaogö wamakiko sebua horö andrö, ba kabu nagu andrö, ba ibe'e niseŵa ba zohalöŵö bö'ö, same'e bua khönia na baŵania.

42 Imane khöra Yesu: Hadia, lö mirai mi'ila ba zura: "Gowe andrö, nitibo'ö zotomo andrö, ba no tobali toyo ba watalinga; khö Zo'aya moroi da'ö, ba sahöli-höli dödöda."

43 Andrö uŵa'ö khömi: Laheta dania khömi mbanua Lowalangi andrö, ba labe'e ba niha sowua buania. 44 Ba sarasa zalau ba gowe andrö, ba nilangönia, ba imama.

45 Ba me larongo gamaedola andrö khönia ere sebua ba farizaio, ba aboto ba dödöra, wa khöra itandrösaigö da'ö. 46 Ba la'alui wondra'u ya'ia, ba no ata'u ira niha sato, me ba dödöra sama'ele'ö ia.

Faza 22

I. Amaedola walöŵa 

1 Ba humede Yesu, amaedola zui ilau khöra, imane:

2 No fakhili-khili ira mbanua zorugo andrö razo niha, samangowalu ononia.

3 Ba ifatenge zawuyunia, ba wehede ba zi ho kumaoni, ba we'amöi ba walöŵa, ba lö edöna möi ira.

4 Ba ifuli ifatenge zawuyu bö'ö, imane: Mimane ba zi no kumaoni andrö: Hiza, no u'asiwai gö andrö khögu, öröbao khögu ba hadia ia gurifö ni'a'atabö, ba no tumaba ba no awai fefu hadia ia, mitabu ba walöŵa.

5 Ba lö ba dödöra; mofanö ira, so zi möi ba nowi khönia, ba so zi möi maniaga.

6 Ba tanöbö'ö, ba lara'u zawuyunia andrö, la'o'aya ba labunu.

7 Ba mofönu razo no mege, ba ifatenge zaradadunia, ifafakiko'ö zange'e andrö ba banuara, ba ifatunu'ö.

8 Aefa da'ö, ba imane ba zawuyunia: Noa sa mulau walöŵa, ba tenga si nangea möi nikaoni andrö. 9 Ba mi'ae ba wabaliŵa lala misa, ba ha wa'ato zi falukha ami, ba mikaoni ba walöŵa.

10 Ba möi ba lala zawuyu no mege, ba la'ozaragö fefu zi falukha ira, si sökhi, awö zi lö sökhi, ba afönu niha si manga naha walöŵa.

11 Ba me möi baulu razo, ba wamaigi si manga andrö, ba i'ila zamösa ba da'ö, si lö baru ba walöŵa. 12 Ba imane khönia: He le, hadia wa möi'ö yomo ba da'e, ba lö baru ba walöŵa? Ba lö hede-hedenia.

13 Ba imane razo ba genoni: Miböbö gahenia ba tangania, ba mitibo'ö ia ba zogömi-gömi, baero sibai; ba fege-ege dania ba da'ö ba fatangisa mboha.

14 Ato sa nikaoni, ba lö ato nitutuyu.

 II. Lasofu hadia labe'e mbeo ma lö'ö 

15 Ba möi mamagölö warizaio, ena'ö la'alani ia ba huhuonia.

16 Ba lafatenge khönia nono zekola andrö khöra, awö zi fao-fao khö Herode, lamane: He samahaö! ma'ila, satulö ndra'ugö ba si ndruhu wangombakha'öu lala Lowalangi, ba lö ba dödöu niha, lö'ö sa öfaigi mbawa niha. 17 Ba ŵa'ö khöma, hadia ba dödöu, tola labe'e mbeo khö kaizaro, ma lö'ö?

18 Ba me no aboto ba dödö Yesu walösökhira, ba imane: Hana wa mitandraigö ndra'o, samini tödö? 19 Mi'oroma'ö khögu hua mbeo andrö. Ba la'oro'ö khönia zambua hua suku.

20 Ba imane khöra Yesu: Ha famaedo da'e, ba ha ökhö zura andre?

Lamane: khö kaizaro.

21 Ba imane khöra: Ba mibe'e khö kaizaro hadia khö kaizaro, ba khö Lowalangi hadia khö Lowalangi.

22 Ba me larongo da'ö, ba ahöli-höli dödöra ba laröi ia, lalau mofanö.

 III. He wisa ba wemaoso zi mate andrö 

23 Me luo da'ö möi khönia zadukaio andrö, sanguma'ö lö femaoso zi mate, ba lasofu khönia, 24 lamane: He samahaö, no iŵa'ö Moze, na so zi mate niha, si lö ono, ba yamu'owalu wo'omonia talifusönia, yamufonga'ötö dalifusönia andrö.

25 Ba no so ba khöma, dafitu si fatalifusö, ba mangowalu zi a'a ba mate; ba me lö ononia, ba khö nakhinia wo'omonia.

26 Si manö göi wanete da'ö ba fanete zi darua, irugi dafitu ira.

27 Ba ba gafuriata, furira fefu, ba mate göi galawe andrö.

28 Ba ba wemaoso zi mate andrö, ba ha fo'omo ia ba zi dafitu andrö? noa sa'ae dozi zangai ya'ia.

29 Ba itema lira Yesu, imane khöra: Selungu ami, lö saboto ba dödömi zura ba lö saboto ba dödömi wa'abölö Lowalangi andrö. 30 Ba wemaoso zi mate andrö sa, ba lö mangowalu ira, ba lö möi nihalö, hulö mala'ika Lowalangi andrö ba zorugo sa'ae ira.

31 Ba ba wemaoso zi mate andrö, ba hadia, lö nibasomi niŵa'ö Lowalangi khömi, me imane: 32 "Lowalangi Gaberahamo ndra'o ba Lowalangi Giza'aki ba Lowalangi Yakobo?" Ba tenga Lowalangi zi mate ia, no Lowalangi zauri.

33 Ba me larongo da'ö niha sato, ba tobali dödöra ba wamahaönia andrö.

 IV. Hadia zebua goroisa 

34 Ba me larongo farizaio, no ifa'afu mbawa zadukaio, ba falukha ira. 35 Ba so zamösa khöra, sonekhe ba goroisa, sanofu khönia, ba wanandraigö ya'ia, imane:

36 He samahaö, hezo zebua goroisa ba zura goroisa andrö?

37 Ba imane khönia: "Omasi'ö Zo'aya ya'ugö, Lowalangiu andrö, moroi si'aikö ba dödöu, nosou ma'asambua zangomasi'ö ya'ia, ba öhorigö gera-erau, wangomasi'ö ya'ia." 38 Da'ö zebua goroisa, da'ö zi föföna.

39 Ba sambua tö, si fakhili-khili khönia: "Omasi'ö zahatö khöu, si mane fa'omasiu ndra'ugö."

40 Ba goroisa si dombua andrö manandrösa goroisa fefu, awö niŵa'ö zama'ele'ö andrö.

 V. Ha ma'uwu Keriso 

41 Ba me falukha warizaio, ba isofu khöra Yesu, imane:

42 Hadia ba dödömi ba khö Keriso andrö? ha ma'uwu ia? Lamane khönia: Ma'uwu Dawido.

43 Ba imane khöra: Ba hadia wa ibe'e töinia Zo'aya Dawido, nifarou Geheha, me imane: 44 "No iŵa'ö So'aya khö Zo'aya ya'o: Dadao ba gambölögu, irege ube'e tou barö gaheu zi fatiu tödö khöu."

45 Ba na ibe'e töinia Zo'aya Dawido, ba he wisa wa ma'uwunia? Ba lö sangila manema linia, hadia ia, ba lö si lö ata'u manofu khönia sa'ae, i'otarai luo da'ö.

Faza 23

I. Itegu Farizaio Yesu 

1 Ba humede Yesu ba niha sato ba khö ndra nifahaönia, imane:

2 Ba dadaoma Moze dumadao zangila amakhoita andrö ba farizaio. 3 Ba fefu hadia ia, niŵa'öra khömi, ba mi'o'ö, böi misawö, ba böi mi'o'ö ba mbua-buara; laŵa'ö-ŵa'ö sa, ba lö latörö.

4 Ba laböbö noro sabua ba lahare'ö ba galisi niha, ba ya'ira, ba sara turura lö labe'e, ba wamaliŵa ya'ia.

5 Afu-afura la'ila ira niha, andrö lalau fefu nilaura andrö. La'ebolo'ö sa zura wangera-ngera andrö khöra, ba la'ebua'ö mbowo-bowo mbarura andrö. 

6 Ba no omasi ira naha tanö si yaŵa ba gowuloa ba dadaoma tanö si yaŵa ba zekola; 7 ba omasi ira na la'owai ira ba kade, ba na labe'e töira zamahaö niha tanöbö'ö.

8 Ba böi ndramube'e töimi zamahaö, ha sa samösa zamahaö ya'ami, ba si fatalifusö ami fefu.

9 Ba böi fa'ama ami ba niha ba guli danö, ha sa samösa Namami, si so ba zorugo.

10 Ba böi ndramaube'e töimi zolohe, me ha samösa zolohe ya'ami, Keriso.

11 Enonimi zebuami.

12 Ba samali'ö salaŵa ya'ia, ba ni'ide-ide'ö dania, ba sangide-ide'ö ya'ia, ba nibali'ö salaŵa.

13 Ba alai ami, sangila amakhoita, ba farizaio, samini tödö! me mikusi mbanua zorugo andrö föna niha; lö'ö sa möi ami bakha, ba lö mifa'amöi bakha zi möi ena'ö.

14 Alai ami, sangila amakhoita ba farizaio, samini tödö! me no si manga nomo lakha mbanua ami, ba me mi'oroma'ö wangandrö sara; andrö tedou huku, nifatörö khömi.

15 Alai ami, sangila amakhoita ba farizaio, samini tödö! me no sanöröi asi, awö danö, ami, ba wamali'ö solo'ö huku khömi samösa niha, ba na no i'o'ö, ba mibali'ö ono narako, mendrua manö na sa moroi khömi.

16 Alai ami, solohe tanga niha bö'ö, ba no au'a ami, sanguma'ö: Na so zame'e hölu osali, ba si lö'ö da'ö, ba na so zame'e hölu ana'a gosali, ba nitörö. 17 He sambö tödö, si no au'a! he zebua ira sa, ana'a, ba ma osali, same'e amonita ana'a andrö?

18 Ba mimane: Na so zame'e hölu naha wame'e sumange andrö, ba si lö'ö da'ö, ba na so zame'e hölu sumange andrö, si so yaŵa, ba nitörö. 19 He sau'a! he zebua ira sa, sumange andrö, ba ma naha wame'e, same'e amonita sumange andrö?

20 Andrö, same'e hölu naha wame'e sumange, ba ibe'e hölu da'ö, fabaya si so yaŵa fefu. 21 Ba same'e hölu osali, ba ibe'e hölu da'ö, fabaya si onahia osali. 22 Ba same'e hölu sorugo, ba ibe'e hölu dadaoma Lowalangi fabaya sidadao yaŵa.

23 Alai ami, sangila amakhoita ba farizaio, samini tödö! me mibe'e zambua ni'ofulu lönga ba höwa ba lada, ba no olifu ami zebua goroisa, fanguhuku ba fa'ahakhö dödö ba fa lö faröi; ni'o'ö zi sambalö, ba tenga göi ni'ositengagö zi sambalö.

24 He solohe tanga niha, si no au'a, mitafi'ö nibadu, ba wameta di, ba mitölö kudo.

25 Alai ami, sangila amakhoita ba farizaio, samini tödö! me mihaogö gero mako ba ero wiga, ba yaŵa, ba no fahöna warabu ba folu'a-lu'a.

26 He farizaio sau'a! ofönai'ö wangehao yaŵa, mako, ena'ö sökhi göi geronia.

27 Alai ami, sangila amakhoita ba farizaio, samini tödö, me no hulö lewatö nilau betua ami, si sökhi sa moroi baero, wamaigida, ba bakha, ba no fahöna döla zi mate, awö fefu hadia ia zi ta'unö. 28 Si manö göi ami, niha satulö ami, wamaigida, moroi baero, ba bakha, ba no fahöna wamini tödö ba fa lö atulö.

29 Alai ami, sangila amakhoita ba farizaio, samini tödö! me mi'a'azökhi lewatö zama'ele'ö andrö, ba me mihaogö dandra lewatö zatulö, 30 ba me mimane: Na ya'aga mena'ö ba götö ndra tuada, ba lö fao ndra'aga khöra, ba wamunu sama'ele'ö andrö.

31 Tobali mifaduhu'ö dödö niha bö'ö khömi, wa no ma'uwu zamunu sama'ele'ö andrö ami. 32 Ba mifönui zu'a-su'a andrö khö ndra tuami.

33 He ulö, ono gulö! he miwisa wangefa'ö ya'ami ba wanguhuku andrö, ba narako?

 II. I'e'esi mbanua Yeruzalema andrö 

34 Andrö, hiza, ufatenge khömi zama'ele'ö ba satua-tua ba sangila amakhoita, ba so dania ba mibunu, miforöfa, ba so, ba mibözi-bözi ba zekola khömi ba migohi, i'otarai mbanua si sambua, numalö ba zi sambua, 35 ena'ö möi ba hulumi fefu ndro zatulö andrö, niduwagö ba guli danö, i'otarai ndro Habeli satulö andrö, irugi ndro Zakharia, ono Mbarakhia andrö, nibunumi ba gotaluara gosali naha wame'e sumange.

36 Si ndruhu niŵa'ögu khömi, tohare dania da'ö fefu ba niha si sagötö andre.

37 He Yeruzalema! he Yeruzalema! samunu sama'ele'ö andrö, sanebu kara nifatenge khönia, ha me uga no utandraigö mangowuloi onou, si mane sifagelo, na i'owuloi nononia barö gafinia, ba lö sedöna ami. 38 Hiza, teröi khömi nomomi, adudu. 39 Uŵa'ö sa khömi, lö'ö sa'ae mi'ila ndra'o, i'otarai da'e, irege miŵa'ö dania: Ya'ahowu zi so ba döi Zo'aya!

Faza 24

I. Fama'ele'ö fanudugö Yeruzalema 

1 Ba möi baero Yesu, iröi gosali, mofanö ia, ba möi khönia nifahaönia, ba wanuturu osali andrö khönia.

2 Ba itema lira, imane khöra: Hadia, lö mi'ila da'ö fefu? Si ndruhu niŵa'ögu khömi, sambua lö toröi ba da'ö ba dete nawönia yaŵa, kara, si lö ladudugö.

3 Ba me mudadao ia ba hili wanikha, ba möi khönia nifahaönia, ba zi ha ya'ira, lamane: Ombakha'ö khöma, ha wa'ara da'ö, ba hadia dandra wa'asomö ba tandra wa'atua danö.

4 Ba itema lira Yesu, imane khöra: Mifaigi, fa böi ifaelungu ami niha, ha niha ia.

5 Ato sa dania zi möi, sanagö töigu, sanguma'ö: Ya'odo Keriso, ba ato lafaelungu.

6 Ba mirongo dania wanuwö ba fe'ira-ira ba wanuwö; mifaigi, böi tokea ami; lö'ö sa tola lö si manö, ba tenga fa'atua danö na sa. 7 Maoso dania zi sambua soi, udu zi sambua; ba si sara öri, udu zi sara; ba soso lofo mbanua awö ndruru danö misa.

8 Ba böröta wa'afökhö da'ö fefu.

9 Ba da'ö dania la'ohe ami ba wamakao ba labunu ami; ba dozi soi dania zi fatiu tödö khömi, börö döigu andrö.

10 Ba ato dania ba da'ö zi te'ala, ba faoma dania la'a mböli nawöra, ba faoma fatiu dödöra khö nawöra.

11 Ba ato zi maoso sama'ele'ö sofaya, ba ato lafaelungu.

12 Ba me monönö wa lö atulö, ba ato zi taya fa'omasi.

13 Ba sanau ölö irugi gamozua, da'ö ni'orifi.

14 Ba teturiagö dania mbanua Lowalangi andrö, turia somuso dödö, ba guli danö misa, ma'asagörö, ba wamaduhu'ö ba niha fefu, ba awena dania fa'atua danö.

15 Ba na mi'ila dania wa'adudu andrö, sihokha mbuda, niŵa'ö Danieli, ba naha ni'amoni'ö — yatumörö tödönia sombaso da'e — 16 ba ndramoloi zi so ba Yudaia, ndramusaŵa hili.

17 Böi yamöi tou zi so ba dete nomonia yaŵa, ba wangai hadia ia ba nomonia, 18 ba böi yamufuli ia furi si so ba nowi, ba wangai barunia.

19 Ba alai zanabina ba si so ono ba mbagi zusu, na luo da'ö!

20 Ba mi'angandrö, fa böi baŵa deu, ba fa böi luo sabato, na luo woloimi andrö.

21 So sa wamakao sabölö-bölö ba da'ö dania, si lö irai si manö, i'otarai mböröta danö, irege da'e, ba lö'ö göi si manö dania. 22 Ba na tenga ni'önaigö luo da'ö ena'ö, ba samösa lö auri niha. Ba börö nitutuyu andrö, wa te'önaigö luo andrö.

23 Ba na so ba da'ö zanguma'ö khömi: Faigi, so ba da'e Keriso, ba ma: ba da'ö so ia, ba böi mifati.

24 Maoso sa dania Keriso faya ba sama'ele'ö sofaya, ba lafazökhi dandra sebua, awö gila-ila, ba wamaelungu nitutuyu andrö, na böla.

25 Hiza, no uhönagö uŵa'ö khömi. 

26 Ba na lamane khömi: Hiza, ba danö si mate so ia, ba böi mi'ae'e; ba ma: Hiza, ba mbate'e, ba böi mifati.

27 Hulö gari mbanua sa si otarai gatumbukha luo, sihaga, irege gaekhula, si manö dania wa'aso Nono Niha andrö.

28 Ba zi so amatela, ba da'ö owulu moyo.

 II. Fama'ele'ö fa'atua danö 

29 Ba aefa si'aikö wamakao andrö, na luo da'ö, ba taya haga luo, ba lö'ö sa'ae humaga mbaŵa, ba atoru ndröfi moroi ba mbanua si yaŵa, ba humeu-heu wangaro mbanua si yaŵa.

30 Ba aefa da'ö, ba oroma dandra Nono Niha andrö ba mbanua si yaŵa, ba mege-ege fefu soi ba guli danö, ba la'ila dania Nono Niha, si so moroi si yaŵa, ba dete lawuo ba mbanua, fao wa'abölö ba lakhömi sebua.

31 Ba ifatenge mala'ikania, telau dorofe sebua li, ba la'owuloi khönia nitutuyunia andrö, moroi ba zi fasui, i'otarai wondrege danö, numalö ba wondregenia tanö sa.

32 Ba ba marafala mitöngöni wamaedo andrö: Na mo'idanö ndrahania, na tumbu lehe-lehe, ba mi'ila, no ahatö mbaŵa wa'aukhu zino.

33 Si manö göi ami, na mi'ila da'ö fefu, ba oroma khömi, no ahatö ia. 34 Si ndruhu niŵa'ögu khömi, lö fakhamö atua niha si sagötö andre, ba no alua da'ö fefu.

35 Atua mbanua ba atua danö, ba lö awu'a niŵa'ögu.

36 Ba baŵa andrö ba inötö, ba lö sangila, he mala'ika ba zorugo, he Ono; ha Ama zangila.

37 Ba hulö si mane me luo Noakhi, si manö göi wa'aso Nono Niha andrö dania.

38 Hulö si mane ya'ira sa, me luo föna wa'anönö danö andrö, manga-manga ira ba mamadu-madu hadia ia, mangowalu ba mame'e nihalö, irugi luo möi baowo Noakhi, 39 ba lö aboto ba dödöra, irege so wa'anönö andrö ba irege ahori ira fefu, si manö göi dania wa'aso Nono Niha andrö.

40 Darua dania zi so ba nowi; samösa nihalö ba si samösa, ba niröi. 41 Darua ndra'alawe sanutu fakhe ba lösu; samösa nihalö ba si samösa, ba niröi.

 III. Famarou tödö ba wa lö mörö 

42 Andrö, böi miförö, me lö mi'ila mbaŵa wa'aso Zo'aya ya'ami.

43 Ba da'ö mibe'e ba dödömi: Na i'ila ena'ö sokhö omo, ha wa'alaŵa mbongi so zanagö, ba lö mörö ia ena'ö, ba itimba ena'ö zanagö, fa lö möi yomo khönia.

44 Andrö ya'ami göi, mihönagö mifa'anö ami, me si lö midöna-döna dania Nono Niha, na so ia.

45 Ba ha niha zawuyu andrö, si lö faröi, satua-tua, nibe'e zokhö ya'ia barö mbawa si so yomo khönia, ba wame'e göra, na inötö wemanga? 46 ya'ahowu zawuyu andrö, na i'ila sokhö ya'ia, na so ia, no i'o'ö da'ö. 47 Si ndruhu niŵa'ögu khömi, ibe'e barö mbawania fefu hadia ia, zi so khönia.

48 Ba na iŵa'ö tödönia sawuyu si lö sökhi: Mogasa wa'aso zokhö ya'o, 49 ba na ibörötaigö ibözi-bözi nawönia sawuyu, ba na manga-manga ia, ba na ibadu-badu hadia ia, awö zi mabu-mabu andrö; 50 ba so dania zokhö sawuyu andrö, na luo lö idöna-döna ba gamaudu wa'alaŵa luo, na iwai lö ya'ia na; 51 ba i'ötö dalu zawuyu andrö, ba ibe'e gurakhania awö zamini tödö andrö; ba fege-ege dania ba da'ö ba fatangisa mboha.

Faza 25

I. Amaedola nono alawe si dafulu 

1 Ba da'ö dania fakhili-khili ira mbanua zorugo andrö nono alawe, dafulu, sangai fandrura, ba we'amöi mamaondragö sangowalu. 2 Ba dalima ira zambö tödö, ba dalima zatua-tua.

3 Lahalö sa wandrura sambö tödö andrö, ba lö la'ohe wanikha. 4 Ba satua-tua andrö, ba la'ohe wanikha ba nahia, fabaya fandrura.

5 Ba me ara zangowalu, ba manuköu ira fefu ba mörö.

6 Ba me talu mbongi, ba so zi'ao: Hiza zangowalu, mi'ae mifaondragö ia!

7 Awena maoso nono alawe andrö fefu ba lahaogö wandrura.

8 Ba lamane sambö tödö andrö ba zatua-tua: Mibe'e fanikhama wanikhami ma'ifu, mate sa wandruma andre. 9 Ba latema lira satua-tua, lamane: Ma dania faoma ambö khöda; sökhi na möi ami ba zolafo, ba na mi'öli khömi.

10 Ba me no möi ira mowöli, ba so zangowalu, ba si no mama'anö, ba möi yomo, awönia ba walöŵa, ba lakusi mbawandruhö.

11 Ba aefa da'ö, ba so göi nono alawe no mege, si tosai, lamane: He Tua! he Tua! bokai khöma!

12 Ba itema lira, imane: Si ndruhu niŵa'ögu khömi, lö u'ila, ha niha ami.

13 Andrö böi miförö, me lö mi'ila mbaŵa, awö ginötö.

 II. Amaedola gana'a nibe'e ba zohare 

14 Hulö niha sofanö: Humede ia ba zawuyunia, ibe'e ba dangara zi so khönia.

15 Ibe'e ba zi samösa, ba lima balaki, ba ba zi samösa, ba dua balaki, ba ba zi samösa, ba samba fondruyu, dali wa'abölö zamösana, ba mofanö ia.

16 Ba i'anema'ö möi nibe'e si lima balaki, ilau ba waniaga, ba fabali.

17 Si manö göi nibe'e si dua balaki, fabali ibe'e.

18 Ba nibe'e si samba fondruyu, ba möi mogo'oli tanö, ibini'ö bakha gana'a zokhö ya'ia.

19 Ba me no ara, ba so zokhö sawuyu andrö, ba mangerai ömö ia khöra.

20 Ba i'ondrasi ia nibe'e si lima balaki, i'ohe göi zi lima balaki harenia, imane: Lima balaki nibe'eu ba dangagu, Tua, faigi, lima balaki tö, nisöndragu, harenia.

21 Imane khönia sokhö ya'ia: Lau, sawuyu si sökhi, si lö faröi; lö si faröi ndra'ugö ba zi lö oya-oya, ba ube'e barö mbawau zoya; tabu ba wa'omuso dödö andrö khö zokhö ya'ugö.

22 Ba i'ondrasi göi ia nibe'e si dua balaki, imane: Dua balaki nibe'eu ba dangagu, Tua, faigi dua balaki tö nisöndragu harenia.

23 Imane khönia sokhö ya'ia: Lau, sawuyu si sökhi, si lö faröi; lö si faröi ndra'ugö ba zi lö oya-oya, ba ube'e barö mbawau zoya; tabu ba wa'omuso dödö andrö khö zokhö ya'ugö.

24 Ba i'ondrasi ia göi nibe'e si samba fondruyu andrö, imane: He Tua, no u'ila ndra'ugö, wa niha sabe'e huku ndra'ugö; mamasi ndra'ugö ba zi lö nitarumö ba mangozara'ö ba zi lö nifazaeweu, 25 ba no ata'u ndra'o, ba no möido mubini'ö zi samba fondruyu andrö khöu barö danö; ba ya'ae khöu gana'au.

26 Ba itema linia sokhö ya'ia, imane khönia: He sawuyu si lö sökhi, sareu! Na no ö'ila mamasi ndra'o, ba zi lö nitarugu ba mangozara ndra'o, ba zi lö nifazaewegu; 27 ba öbe'e mena'ö nifalali wirögu andrö, ba zamalali ana'a, ba na so ndra'o, ba utema ena'ö gana'agu, fabaya hare.

28 Ba mihalö khönia zi samba fondruyu andrö, ba mibe'e ba zi so si fulu balaki. 29 Dozi sa, ba zi so ba tebe'e na ba tehöna khöra; ba ba zi lö ö, ba teheta göi zi so khönia.

30 Ba sawuyu andrö, si lö guna, ba mitibo'ö baero ba zogömi-gömi. Ba fege-ege dania ba da'ö ba fatangisa mboha.

 III. Fanguhuku ba gamozua 

31 Ba na so Nono Niha, na si so lakhömi ia, na fao khönia mala'ika andrö fefu, ba da'ö dania dumadao ia ba dadaoma lakhöminia andrö.

32 Ba te'owuloi dania fönania fefu soi, ba iföfö'ö ira, si mane na iföfö'ö ira mbiri-biri si alawe mbiri-biri si matua kubalo.

33 Ba ifa'aso ba gambölönia mbiri-biri si alawe, ba ba gaberania mbiri-biri si matua.

34 Ba imane dania razo andrö ba zi so ba gambölönia: Mi aine, ya'ami, nifahowu'ö Namagu, mitema gondröita andrö, banua andrö, ni'asiwai khömi, i'otarai mbö öta danö.

35 Me olofo ndra'o, ba no mibe'e gögu; me owökhi dödögu, ba no nifabadugö khögu nidanö; me tome ndra'o, ba no mifa'amöido yomo; 36 me lö nukhagu, ba no mifonukha ndra'o; me mofökhö ndra'o, ba no möi ami mufaigi ndra'o; ba me sodo ba gurunga, ba no möi ami khögu.

37 Ba latema dania linia satulö andrö, lamane: He Tua, ha mega ma'ila solofo ndra'ugö, ba mabe'e göu! ba ma sowökhi tödö ndra'ugö, ba mafabadugö khöu nidanö? 38 Ba ha mega ma'ila, tome ndra'ugö, ba mafa'amöi'ö yomo? ba ma si lö nukha ndra'ugö, ba mafonukha'ö? 39 Ba ha mega ma'ila sotökhö ndra'ugö, ba ma si so ba gurunga, ba möiga khöu?

40 Ba itema dania lira razo andrö, imane khöra: Si ndruhu niŵa'ögu khömi, ndrege nilaumi ba dalifusögu andrö, fondrege zi numana, ha niha ia, ba khögu no milao da'ö.

41 Awena dania imane göi ba zi so ba gabera: Milabu ami, ya'ami, ni'elifi, mi'ae ba galitö andrö, si lö mate-mate, ni'ebua'ö khö Gafökha andrö ba ba mala'ikania.

42 Olofo ndra'o, ba lö nibe'emi ögu; owökhi dödögu, ba lö nifabadugömi khögu; 43 tome ndra'o, ba lö nifa'amöimi yomo ya'o; lö nukhagu, ba lö nifonukhami ya'odo; mofökhö ndra'o, ba ba gurunga sodo, ba lö si möi ami mamaigi ya'o.

44 Ba latema dania linia, ya'ira göi, lamane: He Tua, ha mega ma'ila solofo ndra'ugö, ba ma sowökhi tödö, ba ma tome, ba ma si lö nukha, ba ma sofökhö, ba ma si so ba gurunga ndra'ugö, si lö si möiga ngoni-ngoniu?

45 Ba itema dania lira, imane: Si ndruhu niŵa'ögu khömi, ndrege zi lö nilaumi khö wondrege zi numana andrö, ha niha ia, ba khögu göi lö nilaumi da'ö.

46 Ba möi da'ö ba wa'afökhö si lö aetu andrö, ba satulö andrö, ba möi ba wa'auri si lö aetu.

Faza 26

I. Famagölö gere ba wamunu Yesu 

1 Ba me no i'o'ozui Yesu huhuonia andrö fefu, ba imane khö ndra nifahaönia:

2 Mi'ila, dua wongi tö wasa, ba tebe'e ba danga niha Nono Niha, ba wamoröfa ya'ia.

3 Ba falukha ndra ere sebua ba satua mbanua, baolayama gere sebua andrö, sotöi Kayafa. 4 Ba mamagölö ira, ena'ö la'onekhesi wondra'u Yesu, ba wamunu ya'ia. 5 Ba lamane: Böi ba gowasa, fa lö aekhu niha.

 II. Tebayoini Yesu ba Mbetania 

6 Ba me so ba Mbetania Yesu, ba nomo Zimoni andrö, sobou auri, ba i'ondrasi ia ira alawe, 7 so khönia zamba buli-buli wanikha samohua, sebua böli, ba ifaduwa ba högö Yesu, me manga ia.

8 Ba me la'ila da'ö nifahaö, ba kumökö-kökö ira, lamane: Hadia wa la'alimagösi? 9 Tola sa la'amawa mena'ö, ebua mböli, ba labe'e ba zi numana mena'ö.

10 Ba me i'ila da'ö Yesu, ba imane khöra: Hadia wa mibusi dödö ndra'alawe andre? si sökhi sa nilaunia khögu. 11 Lö'ö sa mamalö-malö khömi zi numana, ba ya'odo, ba tenga si lö mamalö-malö khömi. 12 Ba wangehao ya'o, ba wogo'o ya'o, ilau ba nösigu wanikha andre.

13 Si ndruhu niŵa'ögu khömi, fefu gofu heza, ba nituriagö turia somuso dödö andrö, ba guli danö ma'asagöro, ba da'ö göi te'ombakha'ö nilau da'e, ba wanörö tödö ya'ia. 

14 Ba möi zi samösa, awö zi felendrua, si so töi Yuda, banua Kariota, isaŵa gere sebua, imane: 15 Ha wa'ebua mibe'e khögu, ba u'ombakha'ö ia khömi? Ba latulo khönia zi tölu ngafulu rufia.

16 Ba i'otarai da'ö, ba i'alui lala, ba wangombakha ya'ia.

 III. I'ombakha'ö zi manga mbölinia 

17 Ba me baŵa roti si lö mu'aisöni,  si föföna, ba möi khö Yesu ndra nifahaö, lamane: Hezo zomasi'ö ma'asiwai khöu, ba wemanga wasa?

18 Ba imame: Mi'ae miyomo ba mbanua, khö zane, ba mimane khönia: Da'ö niŵa'ö zamahaö khöu: No ahatö ginötö andrö khögu; ba khöu u'a wasa, awö ndra nifahaögu.

19 Ba la'o'ö nifahaö andrö niŵa'ö Yesu khöra, ba la'asiwai wasa andrö.

20 Ba me bongi sa'ae, ba möi ia manga, awö zi felendrua andrö.

21 Ba me manga ira, ba imane: Si ndruhu niŵa'ögu khömi, fasamösa ami zi manga mböligu.

22 Ba abu sibai dödöra, ba labörötaigö lamane khönia, dozi ira: Hadia, ya'odo, Tua?

23 Ba itema lira, imane: Si falulu manga khögu, da'ö zi manga mböligu. 24 Möi sa Nono Niha, itörö nisura andrö ba khönia, ba alai niha andrö, si manga mböli Nono Niha: mohare mena'ö niha andrö, na lö irai tumbu.

25 Ba itema linia Yuda andrö, si manga mbölinia, imane khönia: Ma ya'odo, samahaö? Ba imane khönia: Ya'ia niŵa'öu.

 IV. I'oroi'ö wemanga ni'amoni'ö andrö 

26 Ba me manga ira, ba ihalö roti Yesu, ifahowu'ö, iboboto ba ibe'e khö ndra nifahaö ba imane: Mitema, mi'a, botogu da'e.

27 Ba ihalö mako, i'aohasi gölö Lowalangi, ibe'e khöra ba imane: 28 Mibadu, dozi ami, dogu sa da'e, do gamabu'ula li andrö, saduwa dania salahi zato, ba wangefa'ö horö.

29 Ba uŵa'ö khömi, lö'ö sa'ae ubadu nösi mbua nagu andrö, i'otarai da'e, irugi luo wamadugu si bohounia, ba mbanua Namagu andrö, awömi.

 V. Mangandrö Yesu ba kabu Gezemane 

30 Ba me no aefa manunö ira, ba möi ira baero ba gahe hili wanikha andrö.

31 Ba imane khöra Yesu: Dozi te'ala ami ba khögu bongi andre. Noa sa so ba zura: "Ubago dania gubalo andrö, ba muzaewe mbiri-biri andrö, nikubaloi."

32 Ba na aefa maoso ndra'o, ba mowaö-waödo ba Galilaia, fönami.

33 Ba itema linia Fetero, imane khönia: Ba he dozi te'ala ira ba khöu, ba ya'o, ba tebai te'ala.

34 Imane khönia Yesu: Si ndruhu niŵa'ögu khöu, bongi andre, lö fakhamö miŵo zilatao, ba no medölu ö'osilö'ögö ndra'o.

35 Imane khönia Fetero: Ba he mate ena'ö ndra'o, awöu, ba lö u'osilö'ögö ndra'ugö. Ba si manö wanguma'ö ndra nifahaö fefu.

36 Ba irugi Yesu halama, Gezemane döinia, fao ira khönia. Ba imane khö ndra nifahaö: Midadao ba da'e, fatua möido ba da'ö, ba wangandrö.

37 Ba i'ohe awönia Wetero, ba ono Zebedaio andrö, si darua, ba ibörötaigö abu dödö ba alangu dödö.

38 Ba imane khöra: Abu sibai dödögu, irugi wa'amate; mi'iagö da'e, böi miförö, awögu.

39 Ba möi ia, lö aröu, ifalögu ia tou, mangandrö ia, imane: He Ama, na so lala, ba yamutalu'i ndra'o mako andrö. Ba böi somasi ndra'o, ha somasi ndra'ugö.

40 Ba möi ia khö ndra nifahaö andrö, ba no mörö ira, me irugi, ba imane khö Wetero: Ba tebai si lö mörö ami mato saza, awögu? 41 Böi miförö, ba mi'angandrö, fa lö itörö ami fanandraigö. Aoha sa gölö dödö, ba no sambö fa'abölö nösi.

42 Ba ifuli möi, zamuza tö, mangandrö ia, imane: He Amagu! na te'ai italu'i ndra'o, fa lö ubadu ia, ba ya'itörö zomasi ndra'ugö.

43 Ba me ifuli ia ba noa zui mörö ira, me irugi, noa sa abua guli höröra. 44 Ba iröi ira, ifuli möi mangandrö, no medölu, si manö-manö linia.

45 Aefa da'ö, ba möi ia khö ndra nifahaö andrö, ba imane khöra: Ba miförö sa'ae, ba mi'olombase! — Hiza, no fadege, fa tebe'e ba danga niha si so horö Nono Niha.

46 Mifaoso, talabu, hiza no ahatö zi manga mböligu andrö.

 VI. Lara'u ia 

47 Ba me humede ia na, ba hiza Yuda andrö, awö zi felendrua, ba ato zi fao khönia; so wöda ba bago gama, la'otarai gere sebua ba satua mbanua andrö. 48 Ba no iŵa'ö khöra dandra si manga mbölinia andrö, no imane: Si fa'ago bawa ndra'o, da'ö ia, da'ö mira'u.

49 Ba i'anema'ö i'ondrasi Yesu, imane: He samahaö? ba fa'ago bawa ia khönia.

50 Ba imane khönia Yesu: He le, hadia, wa so ndra'ugö? Awena la'ondrasi, lababaya Yesu, lara'u.

51 Ba hiza, ituyu wödania si samösa, awö Yesu, isöbi, ihare'ö khö zawuyu gere sebua, i'eŵa dalingania, si sambua.

52 Ba imane khönia Yesu: Saembugö wödamö! Dozi sa sangai föda, ba föda wamunura. 53 Ma öwai tebai mangandrö ndra'o khö Namagu, ena'ö ifatenge awögu iada'e mala'ika, töra felendrua legio? 54 Ba he wisa itörö ba da'ö niŵa'ö ba zura? Lö tola lö'ö, si manö lala.

55 Ba da'ö iŵa'ö Yesu ba zato andrö: Hulö ba zamara'u möi ami, no moföda ami ba mobago gama, ba wondra'u ya'o. Ba no ero ma'ökhö mudadao ndra'o ba gosali, mamahaö, ba lö nira'umi ya'o. 56 Ba andrö si manö da'ö fefu, ena'ö itörö zi so ba zura zama'ele'ö andrö.

Ba laröi ia nifahaö fefu, moloi.

 VII. Te'etu'ö hukunia ba rafe sebua andrö 

57 Ba la'ohe Yesu sondra'u ya'ia andrö, la'ohe khö gere sebua andrö, Kayafa, ba zi falukha zangila amakhoita ba satua mbanua andrö.

58 Ba i'o'ö Fetero, aröu moroi furi, irugi golayama gere sebua andrö, ba möi ia bakha, dumadao ia ba ngai genoni, ba wamaigi lua-lua.

59 Ba la'alui ere sebua ba salaŵa rafe sebua andrö fefu, he lawisa wamöbögö horö khö Yesu, ba wamunu ya'ia, 60 ba lö lasöndra, he ŵa'ae ato zi so samöbögö, sofaya.

Ba ba gafuriata, ba darua zi so, 61 lamane: No iŵa'ö da'ö: u'ila ududugö gosali Lowalangi andrö, ba ha tölu ngaluo u'angotomosi'ö.

62 Ba maoso gere sebua, imane khönia: Hadia, lö ötema li ba niböbögö da'e khöu?

63 Ba lö hede-hede Yesu.

Ba humede gere sebua, imane khönia: Ube'e ba hölu ndra'ugö, khö Lowalangi sauri andrö, ena'ö öŵa'ö khöma, na Keriso andrö ndra'ugö, Ono Lowalangi.

64 Imane khönia Yesu: Ya'ia niŵa'öu. Ono Lowalangi ndra'odo. Ba uŵa'ö khömi, i'otarai da'e, ba mi'ila, dumadao Nono Niha ba gambölö wa'abölo andrö, ba mi'ila so ia moroi sa, ba dete lawuo, ba mbanua si yaŵa.

65 Awena isika nukhania ere sebua, imane: No mangaoha-ngaoha ia! Hadia guna zi so ba mbörö sa'ae khöda? hiza, faefa mirongo wangaoha-ngaoha andrö. 66 He wisa ba dödömi?

Ba latema linia, lamane: Huku famunu hukunia.

67 Ba ladidiloi mbawania, lagukhui ia, ba so göi zamalisi bawania, 68 lamane: Fa'ele'ö khöma, Keriso, ha niha zamösi ya'ugö?

 VIII. I'osilö'ögö Yesu Fetero 

69 Ba no dumadao Wetero baero ba golayama.

Ba möi khönia zawuyu, ono alawe, imane: Ya'ugö göi nawö Yesu andrö, banua Galilaia.

70 Ba i'osilö'ögö fönara fefu, imane: Lö u'ila hadia niŵa'öu.

71 Ba me itörö mbawa göli, we'amöi baero, ba i'ila ia tanöbö'ö, ba imane ba zi so ba da'ö: Awö Yesu, banua Nazareta, da'ö.

72 Ba ifuli i'osilö'ögö, fahölu ia, imane: Lö u'ila, ha niha da'ö.

73 Ba lö ara gotalua, ba möi khö Wetero zi so ba da'ö, lamane khönia: Duhu, samösa göi ndra'ugö khöra, ifa'ele'ö sa göi ndra'ugö liu.

74 Ba ibörögö i'elifi ia ba fahölu, imane: Lö u'ila, ha niha da'ö.

Ba i'anema'ö miwo zilatao.

75 Ba itörö tödö Wetero niŵa'ö Yesu, me imane: Lö fakhamö miwo zilatao, ba no medölu ö'osilö'ögö ndra'o.

Ba möi ia baero, mege-ege sibai.

Faza 27

I. La'ohe khö Wilato Yesu 

1 Ba me no moluo, ba mamagölö ndra ere sebua fefu, awö zatua mbanua andrö, ba khö Yesu, ba wamunu ya'ia. 2 Ba laböbö ia, la'ohe, labe'e ba danga gumandru, Filato.

 II. Fa'amate Yuda 

3 Ba me i'ila Yuda andrö, si no manga mbölinia, la'etu'ö huku, ba mangesa dödönia; ba ifuli zi tölu ngafulu rufia, ba gere sebua ba ba zatua mbanua andrö, 4 imane: Horögu, me no u'a mböli ndro zi lö horö.

Ba lamane: Hana wa öfuli, khöma? Faigi, he öwisa.

5 Ba itibo'ö ba gosali rufia andrö ilau mofanö, möi ia muhie mbaginia.

6 Ba lahalö rufia andrö ira ere sebua, lamane: Lö tola tabe'e ba naha game'ela, me böli ndro. 7 Ba mamagölö ira, ba labe'e böli mbenua zamözi bowoa andrö, nibe'e lewatö zikoli. 8 Andrö labe'e töi mbenua andrö mbenua ndro, irugi ma'ökhö andre.

9 Ba da'ö itörö niŵa'ö Yeremia andrö, sama'ele'ö, me imane: "Ba lahalö zi tölu ngafulu rufia andrö, böli nifatö böli andrö, nifatö Ndraono Gizeraeli böli, 10 ba labe'e böli mbenua zamözi bowoa andrö; u'o'ö niŵa'ö Zo'aya khögu."

 III. La'etu'ö huku Yesu 

11 Ba föna gumandru so Yesu. Ba isofu khönia kumandru, imane: Hadia, razo niha Yehuda ndra'ugö?

Ba imane Yesu: Ya'ia niŵa'öu.

12 Ba me la'adugö ia ere sebua ba satua mbanua andrö, ba lö'ö manö itema li.

13 Ba imane khönia Filato: Hadia, lö örongo, hadia ia fefu, wangadugöra ya'ugö?

14 Ba lö itema linia, sambua li lö'ö, töbali ahöli-höli sibai dödö gumandru.

15 Ba no muböwögö, ero na owasa ibe'e aefa kumandru ba zato zamösa nikuru, ha niha zomasi ira. 16 Ba so khöra nikuru, safaito, me luo da'ö, Baraba döinia.

17 Ba me owulo ira, ba imane khöra Filato: Ha niha zomasi ami, u'efa'ö khömi, Baraba andrö, ba ma Yesu andrö, nifotöi Keriso? 18 Noa sa i'ila, börö wa'afökhö dödö, wa labe'e ia ba dangania.

19 Ba me dumadao ia ba dadaoma zanguhuku, ba ifatenge khönia fo'omonia, imane: Böi babaya niha satulö andrö, noa sa tefakao sibai ndra'o, ba khönia andrö, ba wangifi me owi.

20 Ba lafawe'e zato ira, ere sebua ba satua mbanua andrö, ena'ö la'andrö Mbaraba andrö, ba ena'ö lafakiko Yesu.

21 Ba humede kumandru, imane khöra: Ha niha zomasi ami u'efa'ö khömi, ba zi darua andrö?

Ba lamane: Baraba andrö.

22 Imane khöra Filato: Ba he uwisa khö Yesu andrö, nifotöi Keriso?

23 Lamane fefu: Niforöfa!

Ba imane: Ba hadia horönia?

Ba monönö we'aora, lamane: Niforöfa!

24 Ba me i'ila Filato, lö'ö manö manandrösa, ba tedou manö wagua-guasa, ba ihalö nidanö, isasai dangania, föna zato, imane: Lö horögu ba ndro da'e; mifaigi he miwisa.

25 Ba latema linia niha sato fefu, lamane: Yamöi ba huluma ndronia ba ba hulu ndraonoma.

26 Ba aefa da'ö, ba i'efa'ö khöra Mbaraba andrö, ba Yesu, ba ifabözi'ö ba ibe'e niforöfa.

 IV. La'o'aya ia 

27 Ba la'ohe ba gödo Yesu saradadu gumandru andrö, ba la'owuloi khönia zi sabari andrö fefu.

28 Ba laheta khönia nukhania, ba lafobaru ia baru luo soyo. 29 Ba lalalau dakula doi ba lafotakula ia ba sara zukhu labe'e ba dangania kambölö, ba latuhi danö fönania, la'o'aya ia, lamane: Ya'ugö, razo niha Yehuda? 30 Ba ladidiloi ia, lahalö zukhu no mege, ba lahare'ö ba högönia.

 V. Laforöfa ia 

31 Ba me no aefa la'o'aya ia, ba laheta khönia mbaru luo andrö, ba lafonukha ia nukhania, ba la'ohe ia misa, ba wamoröfa ya'ia.

32 Ba me möi ira baero, ba falukha ira niha, banua Girene, Simoni döinia, ba lara'u da'ö, ba wolohe röfania.

33 Ba me larugi naha andrö, sotöi Gologota — 34 sokamu'u geluaha — ba lafabadugö khönia nagu nifaruka awökhu, ba me no itandra, ba lö edöna ibadu.

35 Ba me no laforöta ia, ba lafosasi nukhania, fadahö-dahö ira. 36 Ba dumadao ira, manaro ya'ia ba da'ö.

37 Ba labe'e yaŵa högönia mbörö wa'amatenia, sura: "Yesu da'e, razo niha Yehuda."

38 Ba laforöfa awönia zamara'u, darua, samösa ba gambölö ba samösa ba gabera.

39 Ba latandrawaisi ia sanörö, lafalikhö ira, 40 ba lamane: He sanudugö osali andrö, ba sangotomosi ya'ia, si ha tölu ngaluo, orifi ndra'ugö, na Ono Lowalangi ndra'ugö; ba ae tou moroi ba röfa andrö!

41 Si manö göi ndra ere sebua, la'o'aya ia, awö zangila amakhoita awö zatua mbanua andrö, lamane: 42 Niha bö'ö, ba no i'orifi, ba tebai i'orifi ia. Razo Ndraono Gizeraeli ia, yamöi tou iada'e moroi ba röfa, ba mamati sa'ae ita khönia. 43 No faduhu dödönia khö Lowalangi, ba yamu'efa'ö ia da'ö iada'e, na i'omasi'ö ia: noa sa iŵa'ö: Ono Lowalangi ndra'o.

44 Ba si manö göi zamara'u andrö, niforöfa awönia, wanandraŵaisi ya'ia.

 VI. Mate ia 

45 Ba i'otarai laluo, ba tobali ogömi-gömi ba danö ma'asagörö, irugi labözi tölu.

46 Ba so labözi tölu, ba mu'ao Yesu, ebua li, imane: Eli! Eli! lema sabakhtani? He Lowalangigu! He Lowalangigu! hana wa no ö'erogö ndra'o? geluahania.

47 Ba lamane ösa, si so ba da'ö, me larongo da'ö: Mogaoni Eliya da'ö.

48 Ba i'anema'ö fagohi zamösa khöra, ihalö rabo, ifo'ösi niro aisö, ibe'e ba mbalö zukhu ba ifabadugö khönia. 49 Ba lamane tanöbö'ö: Böi ua! datafaigi, na möi Geliya, ba wangorifi ya'ia.

50 Ba ifuli mu'ao Yesu, ebua li, ba aetu noso.

51 Ba hiza, asika mba'a-ba'a andrö ba gosali, fabali, i'otarai si yaŵa, numalö mitou, ba moduru danö, fabali gara, 52 ba teboka lewatö ba oya zi maoso boto niha ni'amoni'ö, si no mate, laröi lewatö, 53 me no aefa maoso Yesu, möi ira ba mba nua ni'amoni'ö andrö, ato zangila ya'ira.

54 Ba me la'ila ira kumandra andrö ba awönia sanaro Yesu, ndruru danö andrö ba hadia ia fefu, ba ata'u sibai ira, lamane: Duhu, Ono Lowalangi da'ö.

55 Ba ato zi so ba da'ö ira alawe, samaigi-maigi, moroi ba zaröu, si no molo'ö Yesu, moroi ba Galilaia, si no möi ngoni-ngoninia; 56 ira Maria, banua Magadala, ba Maria ina ndra Yakobo Yosefo, ba ina nono Zebedaio andrö.

 VII. Lako'o ia 

57 Ba mafi owi, ba so niha so'ana'a banua Garimatia, Yosefo döinia, si no möi nifahaö Yesu göi. 58 Da'ö zi möi khö Wilato, mangandrö boto Yesu andrö. Ba i'oroi'ö Filato labe'e.

59 Ba ihalö mboto Yosefo, i'olohuni muko si sökhi, 60 ba ibe'e ba lewatö si bohou khönia, nifakharu'önia ba gara, ba ifagaölö gowe sebua ba mbawa lewatö andrö, ba mofanö ia.

61 Ba so ba da'ö Maria andrö, banua Magadala ba Maria si sambua andrö, dumadao ira ba gamaudu lewatö.

 VIII. Latarogö lewatö 

62 Ba sara wongi aefa da'ö, me no aefa luo wangehao andrö, ba falukha ndra ere sebua ba farizaio, khö Wilato, 63 lamane: He Tua, no itörö tödöma, wa no iŵa'ö samaelungu andrö, me lö si mate ia na: Na aefa tölu ngaluo, ba maoso ndra'o; 64 andrö oroi'ö, ena'ö latarogö lewatö, irege tölu ngaluo, fa böi möi nifahaönia andrö managö ya'ia, ba ma lamane dania ba niha: No maoso ia moroi ba ngai zi mate, ba tobali abölö-bölö wamaelungu safuria andrö, moroi ba zi föföna.

65 Imane khöra Filato: Labe'e khömi zanaro; mi'ae'e, mihaogö wanaro.

66 Ba möi ira, lafotandro gowe ba lafatarogö'ö lewatö ba zanaro no mege.

Faza 28

I. Femaoso Yesu 

1 Ba ba zi bongi, me no aefa luo sabato, me arakha moluo luo migu, ba möi Maria andrö, banua Magadala, awö Maria si sambua andrö, mamaigi lewatö.

2 Ba hiza ziheu sabölö-bölö. No möi tou mala'ika Zo'aya, moroi ba zorugo, möi ia mameta gowe andrö, ba idadaoni. 3 Ba hulö gari mbanua wamaigira ya'ia, ba barunia, ba no afusi, hulö mbetua.

4 Ba manizi-nizi zanaro andrö, fa'ata'ura ia ba tobali hulö zi mate ira.

5 Ba humede mala'ika andrö, imane ba ndra'alawe andrö: Böi mi'ata'ufi! u'ila sa, mi'alui Yesu andrö, niforöfa. 6 Lö ya'ia ba da'e; noa sa maoso ia, itörö niŵa'önia; mi'ae mifaigi naha andrö, ba zi so ia mege.

7 Ba mita'i-ta'i, mi'ae miŵa'ö khö ndra nifahaönia, wa no maoso ia moria ba ngai zi mate, ba hiza, mowaö-waö ia ba Galilaia, ba da'ö mi'ila ia dania.

8 Hiza, no uŵa'ö khömi. Ba la'ailo'ö ira, laröi lewatö, ata'u ira, ba omuso sibai dödöra, fagohi ira, ba wangombakha ba nifahaönia.

9 Ba hiza, falukha ira Yesu, ba imane khöra: Ya'ami! Ba la'ondrasi ia, lara'u gahenia, latuhi danö fönania.

10 Ba imane khöra Yesu: Böi mi'ata'ufi, mi'ae miŵa'ö ba dalifusögu, ena'ö möi ira ba Galilaia, ba ba da'ö la'ilado dania.

 II. La'a gana'a sanaro andrö 

11 Ba me möi ira, ba hiza zanaro ösa, möi ira miyomo ba mbanua, ba la'ombakha'ö da'ö no mege fefu khö ndra ere sebua.

12 Ba falukha ira, awö zatua mbanua andrö, mamagölö ira, ba labe'e gana'a sabönö ba zaradadu andrö, lamane: 13 Mimane: No möi ndra nifahaönia andrö, ba zi bongi, no latagö ia, me no alau höröma. 14 Ba na terongo khö gumandru, ba ya'aga zi honogö ya'ia, ba lö mabe'e abu dödömi.

15 Ba lahalö gana'a andrö, la'o'ö niŵa'ö khöra. Ba si manö duria andrö, ba Niha Yehuda, irugi ma'ökhö andre.

 III. I'angonasi nifahaönia Yesu 

16 Ba möi ba Galilaia nifahaö andrö, si felezara, ba hili andrö, niŵa'ö Yesu khöra.

17 Ba me la'ila ia, ba latuhi danö; ba so zanufa tödö ösa.

18 Ba i'ondrasi ira Yesu, humede ia khöra, imane: Fefu wa'abölö andrö ba zorugo ba ba guli danö, ba no mube'e khögu.

19 Mi'ae'e, mibali'ö nifahaö fefu soi, wamayagö idanö ya'ira ba döi Nama ba ba döi Nono ba ba döi Geheha ni'amoni'ö; 20 mifahaö ira ba wolo'ö fefu hadia ia niŵa'ögu khömi. Ba hiza, fao khömi ndra'o, ero ma'ökhö, irugi gamozua götö danö andrö.

MAREKO

Faza 1

Halöŵö ba fangombakha Yohane 

I. 1 Böröta duria somuso dödö andrö, khö Yesu Keriso.

2 Si mane si so ba zura zama'ele'ö andrö, "Hiza, ufatenge zinengegu, sowaö-waö fönau, sangehao lalamö". 
3 "Li zi'ao ba danö si mate: Mihaogö lala Zo'aya, mifadaya lalania!"

4 So Yohane andrö, samayagö idanö ba danö si mate, mangombakha famayagö idanö andrö, ba wamalalini era-era, ba wangefa'ö horö. 
5 Ba möi baero khönia mbanua Yudaia fefu ba samba banua Yeruzalema, ba lafabayagö'ö idanö ira ba Yoridano, la'ombakha'ö horöra.

6 Ba bu gondra mbaru Yohane, ba uli zawi mböbö talunia; tamo gönia, awö ŵe ŵani ba gatua. 
7 Ba mangombakha ia, imane: So furigu dania zabölö moroi khögu, ba ambö ndra'o khönia, ufaöndrö ndra'o ba wanoto'ö böbö mbadagahenia.  
8 Ya'o, ha idanö ubayagö khömi ba Eheha ni'amoni'ö ibayagö khömi dania.

 Famayagö idanö Yesu ba fanandraigönia 

II. 9 Ba me luo da'ö, ba so Yesu, i'otarai Nazareta ba Galilaia, ifabayagö'ö idanö ia khö Yohane, ba Yoridano. 
10 Ba me möi ia miyaŵa moroi ba nidanö, ba i'anema'ö i'ila tebokai mbanua si yaŵa, ba möi mitou ba khönia Geheha, hulö marafadi. 
11 Ba so li moroi ba zorugo, imane: "Onogu omasi'ö ndra'ugö, wa'omasigu ndra'ugö."

12 Ba i'anema'ö ifarou ia Eheha, ba we'amöi ba danö si mate. 
13 Ba öfa wulu wonginia ba danö si mate andrö, ba itandraigö ia Satana; fao ia ba gutu ndru'u, ba ngoni-ngoninia mala'ika.

 Famahaö ba Galilaia ba fogaoni ndra nifahaö 

III. 14 Ba aefa tekuru Yohane andrö,  ba möi ba Galilaia Yesu, mangombakha turia somuso dödö andrö, khö Lowalangi, imane: 
15 No irugi inötö ba no ahatö mbanua Lowalangi andrö; mifalalini gera-erami ba mifati duria somuso dödö andrö.

16 Ba me itörö zinga mbaŵa Galilaia, ba i'ila Zimoni ba Andrea, talifusö Zimoni, si fakiri ba mbaŵa. Tuka giri ira. 
17 Ba imane khöra Yesu: Mi'o'ö ndra'o, ba ubali'ö sama'u'u niha ami. 
18 Ba i'anema'ö laröi giri, la'o'ö ia. 
19 Ba me no mofanö ia ma'ifu, ba i'ila Yakobo, ono Zebedaio, awö dalifusönia Yohane, ba dundraha göi yaŵa, mamönö kiri ira. 
20 Ba i'anema'ö ikaoni ira; ba laröi namara Sebedaio ba dundraha, awö genoni, la'o'ö ia.

 Famahaö ba famadöhö fökhö 

IV. 21 Ba möi ira miyomo ba Gafanauma, ba i'anema'ö mamahaö ia ba zekola, ba luo sabato. 
22 Ba tobali dödöra ba wamahaönia; no abölö ia wamahaö ya'ira, ba tenga si mane sangila amakhoita andrö.

23 Ba so ba da'ö ba zekola khöra niha si so bekhu si ra'iö, mu'ao ia, imane: 
24 Hadia niŵa'öu khöma, Yesu, banua Nazareta? Ba wamakiko ya'aga möi'ö? Ma'ila, ha niha ndra'ugö; ni'amoni'ö andrö khö Lowalangi!

25 Ba itenaŵa ia Yesu, imane: Böi hede-hede sa'ae ba heta'ögö khönia! 
26 Ba idödöni niha andrö bekhu si ra'iö andrö, mu'ao ia, ebua linia, ba iheta ia khönia.

27 Ba oi so wa'atobali dödöra, dozi ira; faoma lamane khö nawöra: Hadia da'ö? famahaö si bohou, ba so wa'abölö! ba mbekhu si ra'iö göi ibe'e goroisa, ba la'o'ö linia.

28 Ba i'anema'ö humöngö duriania misa ba danö Galilaia andrö si fasui, ma'asagörö.

29 Ba ladölö ira ba nomo ndra Simoni Andrea, la'otarai zekola, fao ndra Yakobo Yohane. 
30 Ba no so tou ba zalo matua Zimoni, ira alawe, akhömö, fa'aukhu, ba la'anema'ö la'ombakha'ö khönia. 
31 Ba möi ia khönia, ira'u danga, ifazaŵa, ba döhö wa'aukhu, ba möi ia ngoni-ngonira.

32 Ba me bongi, me aekhu luo, ba la'ohe khönia fefu zofökhö, awö zobekhu. 
33 Ba samba banua manö ira, oi owulo baolayama. 
34 Ba ato nifadöhönia fökhö, oya ngawalö wökhö, ba oya ifofanö bekhu. Ba lö itehe ba mbekhu andrö muhede ira, me no la'ila, ha niha ia.

35 Ba mahemolu ö, me lö moluo na, ba maoso ia, möi ia baero, isaŵa zi lö niha-niha, mangandrö ia ba da'ö. 

36 Ba la'o'ö ia Simoni ba awönia, 
37 ba lasöndra ia, ba lamane khönia: Oi dozi la'alui ndra'ugö. 

38 Ba imane khöra: Datasaŵa misa mbanua sahatö, ena'ö mangombakha ndra'o ba da'ö göi; da'ö sa danigu we'amöi.  
39 Ba möi ia mangombakha ba zekola khöra, ba danö Galilaia ma'asagörö, ba ifofanö mbekhu.

40 Ba i'ondrasi ia sobou auri, mangandrö khönia, ibalöduhini danö, imane khönia: Na edöna ndra'ugö, ba ö'ila öfadöhö wökhögu. 

41 Ba ahakhö dödönia, i'oro'ö dangania, itufa, imane: Edöna ndra'o, yadöhö! 

42 Ba i'anema'ö aheta mbou auri andrö khönia, döhö. 
43 Ba ifeta'u, i'anema'ö ifofanö, imane khönia: 
44 Faigi, fa böi ö'ombakha'ö hadia ia, gofu ha ökhö; ba ae'e sa, oroma'ö ndra'ugö khö gere ba be'e game'ela andrö, ba wa'aheta wökhöu andrö, ni'oroi'ö Moze, famaduhu'ö khöra.

45 Ba me möi ia baero, ba ibörötaigö i'ombakha'ö, iforege, ifahöngö duria andrö. Tobali tebai sa'ae i'oroma'ö ia Yesu, we'amöi ba mbanua misa; baero, ba naha si lö niha-niha, soso ia, ba la'ondrasi ia, moroi ba zi fasui fefu.

Faza 2

Famadöhö zi mate dambai 

I. 1 Ba lö ara si'ai, ba ifuli möi ia ba Gafanauma, ba terongo, wa no so ia yomo. 2 Ba ato zowulo khönia niha, tobali ambö nahara, he baolayama, ba ituriagö khöra daroma li.

3 Ba la'ohe khönia zi mate dambai; daöfa zangosa'ö. 4 Ba me lö lalara khönia, ba wa'ato niha, ba labokai zagö, ba zi so ia. Ba me no latöla'ö, ba ladada gaso andrö, naha zi mate dambai andrö.

5 Ba me i'ila wamatira Yesu, ba imane khö zi mate dambai andrö: No te'efa'ö khöu horöu, onogu.

6 Ba so zangila amakhoita ösa, sidadao ba da'ö, ba lamane dödöra: 7 Hadia, wa imanö da'ö? Mangaoha-ngaoha! Ha niha zangila mangefa'ö horö, baero zi ha samösa andrö, Lowalangi?

8 Ba i'anema'ö i'ila Yesu tödönia, wa no si manö gera-era dödöra, ba imane khöra: Hadia wa si manö gera-era dödömi? 9 He zaoha ira, fanguma'ö khö zi mate dambai andrö: No te'efa'ö khöu horöu? ba ma fanguma'ö: Faoso, fazaŵa gasomö ba ofanö? 10 Ba ena'ö mi'ila, tola i'efa'ö horö ba guli danö Ono Niha, ba imane khö zi mate dambai andrö: 11 Da'ö niŵa'ögu khöu: faoso, fazaŵa
gasomö ba fuli'ö khömi!

12 Ba maoso ia, i'anema'ö ifazaŵa gasonia ba möi baero, oi anehe ira; tobali ahöli-höli dödöra fefu, lasuno Lowalangi, lamane: Lö irai ta'ila zi manö!

13 Ba ifuli möi ia baero ba zinga mbaŵa, ba la'ondrasi ia niha sato fefu, ba ifahaö ira.

Ba maoso ia, i'anema'ö ifazaŵa gasonia ba möi baero, oi anehe ira; tobali ahöli-höli dödöra fefu, lasuno Lowalangi, lamane: Lö irai ta'ila zi manö!

 Fogaoni Mataio andrö 

II. 14 Ba me itörö, ba i'ila Lewi, ono Galifaio, si dadao ba naha wanema beo. Ba imane khönia: O'ö ndra'o. Ba maoso ia, i'o'ö.

15 Ba me manga ia ba nomo da'ö, ba ato zanema beo ba sebua horö, si manga awö Yesu ba awö nifahaönia; ato sa ira zolo'ö ya'ia.

16 Ba me la'ila sangila amakhoita, farizaio, manga ia awö zanema beo ba awö zebua horö, ba lamane ba nifahaönia: Hadia, awö zanema beo ba awö zebua horö manga ia?

17 Ba me irongo Yesu, ba imane khöra: Tenga ba zabölö moguna zame'e dalu-dalu, ba zofökhö moguna ia. Tenga ba wogaoni satulö möi ndra'o, no ba wogaoni si so horö möido.

 Ha wa lö mamoni ndra nifahaönia 

III. 18 Ba no samoni ba gö nifahaö Yohane ba nifahaö warizaio, ba möi ira khönia, lamane: Hana wa mamoni ba gö nifahaö Yohane, awö nifahaö warizaio, ba lö mamoni ba gö nifahaömö?

Lö sangai balö nukha si bohou tobali balo-balo nukha satua, börö isika dania nukha satua balö nukha si bohou andrö, irege itugu abölö wa'asikania.

19 Ba imane khöra Yesu: Hadia, la'ila mamoni ba gö si möi ba walöŵa, fatua awöra zangowalu? Tebai mamoni ba gö ira, fatua so zangowalu, awöra. 20 Ba irugi baŵa dania, ba aheta khöra zangowalu, ba awena mamoni ba gö ira, na baŵa da'ö.

21 Lö sombalo baru satua balo-balo si bohou, ba na imanö, ba atika mbaru satua andrö, ba zinga mbalo-balo, ba abölö-bölö zatikania. 22 Ba lö solau agu si bohou ba naha satua, ba na lalau, ba itika'ö naha andrö agu, ba tekiko nagu, fabaya naha.

 Ladödöni lai wakhe ba luo sabato ira nifahaö 

IV. 23 Ba me itörö nowi, me luo sabato, ba labörötaigö nifahaönia ladödöni lai wakhe si fatimba ba lala.

24 Ba lamane khönia farizaio, Hiza, hana wa lalau ba luo sabato zi lö tola?

25 Ba imane khöra: Hadia, lö mirai mibaso nilau Dawido, me moguna khönia ba me olofo ia, ba awönia fao? 26 Me möi ia ba nomo Lowalangi, me ere sebua Gabiataro, me i'a roti nifaigi-faigi andrö, si lö tola i'a niha bö'ö, baero gere, ba me ibe'e göi ba nawönia fao.

27 Ba imane khöra: Börö niha, wa so zabato, ba tenga börö zabato, wa so niha. 28 Tobali So'aya sabato göi Nono Niha.

Faza 3

Famadöhö zi mate tanga 

I. 1 Ba ifuli möi ba zekola. Ba so ba da'ö niha si no mate tanga, si sara. 2 Ba lafaigi-faigi ia, na ifadöhö ba luo sabato, ba wangadugö ya'ia. 3 Ba imane ba niha andrö, si no mate tanga: Faoso, ae ba da'e! 4 Ba imane khöra: Hadia, tola lalau zi sökhi ba luo sabato, ba ma si lö sökhi, tola la'orifi niha, ma labunu? Ba lö hede-hedera. 5 Ba ifaigi ira, fasui, mofönu ia, abu dödönia ba wa'abe'e dödöra, ba imane ba niha no mege: Oro'ö dangau! Ba i'oro'ö, ba döhö wökhö dangania.

 Famadöhö wökhö ba zinga mbaŵa 

II. 6 Ba ladölö ira baero farizaio, mamagölö ira ba zi fao-fao khö Herode, ba khönia andrö, ba wamunu ya'ia.

7 Ba iheta ia Yesu, awö nifahaönia, isaŵa mbaŵa, ba ato niha solo'ö ya'ia, banua Galilaia ba banua Yudaia, 8 ba banua Yeruzalema ba banua Gidumaia ba moroi ba zi tambai Yoridano ba moroi ba zi fasui Diro ba Sidona, ato niha, me larongo nilaunia fefu, ba la'ondrasi ia.

9 Ba iŵa'ö ba nifahaönia, ena'ö lahönagö lafaigi dundraha khönia, ba wa'ato niha, fa böi lalangögö ia. 10 Ato sa nifadöhönia fökhö, tobali lafadege ira khönia dozi si so safökhö, ba wombambaya ya'ia.

11 Ba bekhu si ra'iö andrö, na la'ila ia, ba latuhi danö, fönania, mu'ao ira, lamane: Ono Lowalangi ndra'ugö! 12 Ba itenaŵa sibai ira, fa böi la'ombakha'ö ia.

 Fanuyu zinenge si felendrua 

III. 13 Ba möi ia ba hili, humede ia ba zomasi ia, ba la'ondrasi.

14 Ba i'oniagö zi felendrua, ena'ö awönia ira ba ena'ö ifatenge ira ba wangombakha, 15 ena'ö tetehe khöra wamofanö bekhu andrö. 16 I'oniagö zi felendrua andrö, ibe'e töi Zimoni andrö Wetero, 17 awö Yakobo, ono Zebedaio, ba Yohane, talifusö Yakobo, ba ibe'e töi zi darua andrö Mboaneregesi, — ono we'ugu-ugu mbanua geluahania; 18 ba Andrea ba Filifo ba Batolomaio ba Mataio ba Toma ba Yakobo, ono Galifaio andrö, ba Tadaio, ba Simoni Kananaio, 19 ba Yuda, banua Kariota, si manga mbölinia andrö.

20 Ba möi ia yomo. Ba owulo zui niha sato, tobali tebai na i manga ira.

21 Ba me larongo da'ö talifusönia, ba möi ira mondra'u ya'ia, noa sa owöhö ia, laŵa'ö.

 Fabu'ali ia khö ndra farizaio 

IV. 22 Ba lamane sangila amakhoita andrö, si no möi mitou moroi ba Yeruzalema: No so khönia Mbelesebu, ba moroi ba zalaŵa mbekhu andrö, wa ifofanö mbekhu.

23 Ba ifalukha'ö ira, iŵa'ö khöra gamaedola, imane: He wisa ifofanö Zatana Satana? 24 Ba na fabali dödö nöri, ba tebai aro nöri andrö. 25 Ba na fabali dödö zi sangambatö, ba lö fakhai zi samba omo andrö. 26 Ba na no ilaŵa ia Satana ba na dua dödönia, ba lö fakhai, awai sa'ae. 27 Lö'ö sa sangila möi baomo ba nomo zabölö, ba worabu gama-gamania, na lö ihönagö iböbö zabölö andrö, ba awena irabu hadia ia ba nomonia. 28 Si ndruhu niŵa'ögu khömi, fefu ngawalö horö andrö, ba tebe'e aefa ba nono niha; he fanandraŵa andrö, ha wa'oya wanandraŵara, 29 ha na so zanandraŵaisi Eheha ni'amoni'ö andrö, ba lö fangefa khönia, götö wa'ara dania; ilu'i horö andrö, götö-götö wa'ara. — 30 Me laŵa'ö: "Sobekhu ia, bekhu si ra'iö."

 Ina ba talifusönia 

V. 31 Ba so ninania ba ira talifusönia, no so baewali ba lafatenge khönia, lafahede'ö khönia

32 Ba no lafasui ia wedadao niha sato. Ba lamane khönia: Hiza, no so baero ninau ba ira talifusöu matua ba ira talifusöu alawe, la'alui ndra'ugö.

33 Ba itema lira, imane: Ha niha ninagu, ba ha niha dalifusögu? 34 Ba ifakhölö ia, ifaigi zi tefasui ya'ia si dadao, ba imane: Hiza ninagu ba taliftusögu. 35 Solo'ö somasi Lowalangi, da'ö dalifusögu matua ba talifusögu alawe ba inagu.

Niha solo'ö somasi Lowalangi, da'ö dalifusögu matua ba talifusögu alawe ba inagu.

Faza 4

Samazaewe tanömö 

I. 1 Ba ifuli ibörötaigö mamahaö, ba zinga mbaŵa. Ba ato sibai zowulo khönia niha, tobali möi ia ba nowo, mudadao ia, ba nidanö yaŵa, ba ba mbewe nidanö so niha sato fefu, baene.

2 Ba ifahaö ira, oya ilau amaedola, ba imane khöra ba wamahaönia andrö:

3 Mifondrondrongo! Hiza, möi baero zamazaewe tanömö zinanö, ba wamazaewe tanömö andrö; 4 ba tobali, ba wamazaewe andrö, ba so ösa zi göna ba lala; ba so wofo, ba la'a. 5 Ba so ösa zi göna ba zokara, ba zi lö abölö tanö khönia, ba i'anema'ö motalinga, me lö awe'e-we'e danö khönia. 6 Ba me no tumbu luo, ba asoso ia ba aleu, börö wa lö ŵa'ania. 7 Ba so ösa zi göna ba gotalua ndroi, ba manöi ndroi ba ibunu, ba lö bua. 8 Ba so ösa zi göna ba danö si sökhi andrö, ba mowua, motalinga ba manöi, so zowua si önö, zamba yöu, so zi felendrua ba so zi dua wulu.

9 Ba imane: Si so tögi dalinga ba wamondrongo, ba yamufondrondrongo!

10 Ba me no mofanö niha, ba lasofu khönia si fao khönia, awö zi felendrua, ba gamaedola andrö.

11 Ba imane khöra: Khömi no mube'e zi tobini andrö, he wisa mbanua Lowalangi, ba ba khöra si so baero andrö, ba oi ba gamaeldola larongo, ena'ö anehe höröra, 12 ba lö'ö zui la'ila, ba larongo tögi dalingara, ba lö'ö zui aboto ba dödöra, fa lö lafuli ira ba fa lö tebe'e aefa khöra horöra.

13 Ba imane khöra: Lö mi'ila geluaha gamaedola andrö, ba he moroi aboto ba dödömi gamaedola soya?

14 Taroma li nifazaewe zamazaewe tanömö andrö. 15 Ba da'ö zi so ba lala andrö: tefazaewe daroma li, ba na larongo, ba i'anema'ö so Zatana andrö, ba iheta daroma li andrö, nifazaewe ba dödöra.

16 Ba si manö nifazaewe ba danö sokara andrö, da'ö ira: i'anema'ö lafonaha daroma li, na larongo, omuso dödöra, 17 ba lö wa'ania ba dödöra, niha samangörö li ira, dania, na so wamakao, ba ma folohi, ba daroma li andrö, ba i'anema'ö lafuli furi.

18 Ba bö'ö nifazaewe ba gotalua ndroi: da'ö ira, si no mamondrongo taroma li, 19 ba fatewu wa'abu dödö andrö ba gulidanö ba famaelungu andrö, ba gana'a, ba hadia ia gisö-isö bö'ö, ba ibunu daroma li andrö, ba tobali lö bua.

20 Ba da'ö nifazaewe ba danö si sökhi andrö: samondrongo taroma li ba samonahia ya'ia ba sowua; so zi önö, zamba yöu, so zi felendrua ba so zi dua wulu.

21 Ba imane khöra: Hadia, andrö so wandru, ena'ö tabe'e barö dumba yöu, ba ma barö warate? Tenga andrö so ia, ena'ö tabe'e ba naha wandru yaŵa? 22 Lö'ö sa hadia ia zi tobini, na tenga ba wama'ele'ö ya'ia dania, ba lö hadia ia zi lö oroma, ha ba wangoroma'ö ya'ia dania. 23 Na so zi so tögi dalinga ba wamondrongo, ba yamufondrondrongo!

24 Ba imane khöra: Mitöngöni nirongomi! Su'a-su'a ni'anu'a'ömi, la'anu'a'ö khömi, ba ladou'ö na khömi. 25 Ba zi so, ba tebe'e na, ba ba zi lö'ö, ba teheta göi hadia zi so khönia.

 Famanöi zinanö 

II. 26 Ba imane: Si mane mbanua Lowalangi andrö, hulö na itibo'ö ba danö danömö zinanö niha. 27 Ba mörö ia ba maoso, bongi ma'ökhö, ba motalinga danömö andrö ba manöi, lö'ö sa i'ila, 28 mowua manö danö, ha ya'ia, öföna döla, awena ngalai, awena zi ndruhu nösi ba ngalai. 29 Ba na basitö, ba i'anema'ö ifatenge zamasi, me no irugi famasi.

 Lada 

III. 30 Ba imane: Hadia tabe'e famaedo mbanua Lowalangi andrö? Ba heza tahalö gamaedolania? 31 Hulö mbua lada, si no fondrege zide-ide mbua zinanö, na tefazaewe ba danö. 32 Ba na no mufazaewe ia, ba manöi ba tobali ebua moroi ba ngawalö gule-gule fefu ba modaha sebua ia, tobali la'ila mangazuni ba lumönia fofo, si so ba dalu mbanua.

33 Ba oya ngawalö gamaedola si manö ilau khöra, wamahaö ya'ira; ifaigi zi tola lafondrondrongo. 34 Lö'ö sa huhuonia khöra, si tenga amaedola. Ba khö nifahaönia i'ombakha'ö geluaha fefu, ba zi ha ya'ira.

 Famahono mbade 

IV. 35 Ba me luo da'ö, me tanö owi, ba imane khöra: Möi ita miyefo. 36 Ba me no lafofanö niha sato, ba la'ohe manö ia baowo; ba so zi fao khönia owo bö'ö.

37 Ba ilabu bade sabe'e ba ihawui nowo dulu, tobali abuso sa'ae idanö. 38 Ba no so ia ba gi'o, mörö, no manandraya ia. Ba lasusugi ia, lamane khönia: He samahaö! hadia, lö ba dödöu, na tekiko ita?

39 Ba maoso ia ba itenaŵa nangi ba imane ba ndrulu: Böi hede-hede sa'ae, honogö'ö!

Ba tebato nangi, ba tobali ahono sibai.

40 Ba imane khöra: Hadia wa ada'u-da'u ami si manö? Hana wa lö famati khömi? 41 Ba ata'u sibai ira, ba faoma lamane khö nawöra: Ha niha da'ö, wa lafondrondrongo göi linia angi ba dulu?

Faza 5

Famofanö bekhu 

I. 1 Ba larugi zi tambai mbaŵa, danö Gerasa. 2 Ba ha ihundragö danö, moroi ba nowo, ba i'anema'ö i'ondrasi ia niha, soroi lewatö, si so bekhu si ra'iö. 3 Ba lewatö soso ia, ba lö sangila mamöbö ya'ia, he rate wamöbö. 4 Noa sa asese teböbö ia böbö gahe ba rate danga, ba i'etu'ö rate danga ba irekha mböbö gahe andrö, ba lö sangila molaŵa ya'ia. 5 Ba ba lewatö soso ia ba ba hili, lö mamalö-malö, bongi ma'ökhö, mu'ao-ao ia ba i'olobigö khönia gara.

6 Ba me i'ila Yesu, moroi ba zaröu, ba fagohi ia, ituhi danö fönania, 7 mu'ao ia, ebua sibai li, imane: Hadia niŵa'öu khögu, Yesu, Ono Lowalangi Fondrege Zalaŵa? Ube'e ba hölu ndra'ugö, khö Lowalangi, fa böi öfakao ndra'o!

8 Imane sa khönia: Beta'ögö bekhu si ra'iö, röi niha andrö! 9 Ba isofu khönia: Hadia döiu? Ba imane khönia: Liwu döigu; me no ato sibai ndra'aga. 10 Ba iforege wangandrö khönia, ena'ö lö ifofanö ira, lö iheta ira ba danö andrö.

11 Ba so ba da'ö ba gahe hili mbawi, sambawa, nikubaloi, oya sibai. 12 Ba la'andrö khönia, lamane: Fatenge ndra'aga ba mbawi andrö, ena'ö mabe'e nahiama ira.

13 Ba itehe khöra. Ba laheta ira bekhu si ra'iö andrö, lasaŵa mbawi andrö. Ba latibo'ö ira ba mbaŵa bawi si sambawa andrö, moroi ba zanaere, mato dua ngahönö, ba alömö ba da'ö.

14 Ba moloi gubalora, la'ombakha'ö yaomo ba mbanua ba ba halama misa; ba möi ira mufaigi, he wisa.

15 Ba larugi Yesu ba la'ila zi so bekhu andrö, no dumadao, no monukha, no taya wa'owöhö, si so liwu andrö no mege, ba ata'u ira. 16 Ba sangila mege, ba la'ombakha'ö khöra, he wisa mege ba zobekhu andrö, ba hadia ia ba mbawi andrö. 17 Ba labörötaigö la'andrö khönia, ena'ö iheta ia ba danöra.

18 Ba me möi ia baowo, ba i'andrö khönia sobekhu andrö mege, ena'ö fao ia khönia. 19 Ba lö i'ohe, imane sa khönia: Fuli'ö yomo khömi, ba ombakha'ö khöra, ha wa'ebua wanolo Zo'aya ya'ugö ba fa'ahakhö dödönia ndra'ugö.

20 Ba möi ia, ibörötaigö i'ombakha'ö ba zi fulu banua, ha wa'ebua wanolo Yesu ya'ia ba oi ahöli-höli dödöra.

 Famadöhö fökhö sendro talu 

II. 21 Ba me no irugi si yefo Yesu, ba nowo, ba owulo khönia niha, ato sibai; ba no so ia ba mbewe mbaŵa.

22 Ba so zamösa, satua zekola, Ya'iro döi, ba me i'ila ia, ba ituhi danö fönania, 23 iforege wangandrö khönia, imane: Torege khö nonogu alawe, ena'ö möi'ö ba ötufa ia tangau, ena'ö abe'e ba ena'ö auri.

24 Ba möi ia, fao ia khönia. Ba la'o'ö niha, ato sibai; fadege ira khönia.

25 Ba so ndra'alawe, sendro talu, no mewelendrua fakhe wa'ara, 26 no erege sibai dödönia ba zodalu-daluni, no ato, ba no ahori ibe'e gana'ania, ba lö si to'ila, no itugu abölö-bölö na i. 27 Ba me irongo da'ö khö Yesu, ba möi ia, ba hunö niha, moroi furi, ibabaya mbarunia. 28 Imane: He ha barunia ubabaya, ba aurido. 29 Ba i'anema'ö otufo ndro andrö khönia, ba to'ila ba nösinia, wa no döhö wamakao andrö khönia.

30 Ba i'anema'ö i'ila Yesu, ba khönia, wa no aheta khönia wangabölö andrö, ba ibali'ö ia ba hunö niha, imane : Ha niha zombambaya barugu.

31 Ba lamane khönia nifahaönia: Ö'ila wa fadege khöu niha, ba ömane: Ha niha zombambaya ya'o? 32 Ba ifakhölö ia, wamaigi solau da'ö.

33 Ba ata'u ndra'alawe no mege, manizi-nizi, me no i'ila, hewisa khönia, ba möi ia, ituhi danö fönania, i'ombakha'ö he wisa zi ndruhunia fefu.

34 Ba imane khönia: He onogu, no i'orifi ndra'ugö famatimö andrö; fuli'ö, ya'ohahau dödöu ba yadöhö wamakao andrö khöu!

 Fanusugi ono Ya'iro 

III. 35 Ba me muhede ia na, ba so, zinenge zatua zekola no mege, lamane: No mate nonou; hadia wa öfakao na zamahaö andrö?

36 Ba i'osilömurongogö Yesu niwa'öra andrö, imane khö zatua zekola andrö: Böi ata'ufi, amati manö. 37 Ba lö itehe fao khönia niha, ha Fetero ba Yakobo ba Yohane, talifusö Yakobo.

38 Ba larugi yomo ba nomo zatua zekola andrö, ba i'ila wagua-guasa andrö, awö ze'e, awö zange'esi, wa'abölö-bölö. 39 Ba möi ia yomo, imane khöra: Hadia wa fagua-gua ami ba hadia wa mege-ege? Tenga si mate nono andrö, si mörö.

40 Ba la'igi-igi'ö ia.

Ba ifofanö ira tou, fefu, ba i'ohe nama nono no mege ba inania ba awönia andrö, möi ia si bakha, ba zi so ono andrö.

41 Ba ira'u danga nono, imane khönia: Talita kumi! Faoso ono alawe, uŵa'ö khöu! geluahania.

42 Ba i'anema'ö maoso nono alawe andrö ba mowaö-waö; so sa mewelendrua fakhe wa'ebuania. Ba i'anema'ö tobali sibai dödöra.

43 Ba i'abe'e'ö linia wanguma'ö khöra, ena'ö lö irongo da'ö niha, ha niha ia; ba iŵa'ö, ena'ö labe'e gö nono andrö.

Faza 6

Famahaö ba Nazareta 

I. 1 Ba mofanö ia ba da'ö. Ba irugi mbanuara ba la'o'ö ia nifahaönia.

2 Ba me luo sabato, ba ibörögö mamahaö ya'ira ba zekola.

Ba tobali dödö zato, samondrongo, lamane: He moroi da'ö khönia, ba hadia wa'atua-tua andrö, nibe'e khönia? ba tandra si mane da'ö, nifazökhinia tangania? 3 Tenga tuka andrö, ono Maria andrö, tenga talifusö ndra Yakobo, Yose, Yuda, Simoni? Ba talifusönia alawe andrö, ba tenga ba da'e khöda so?

Fatuwu sa'ae ia khöra.

4 Ba imane khöra Yesu: Lö te'ositengagö zama'ele'ö, na tenga ba mbanuara ba na tenga ba zahatö khönia ba moroi yomo khöra.

5 Ba tebai ifazökhi dandra ba da'ö, hadia ia, ha ma'ifu zofökhö itufa tanga, ifadöhö wökhö. 6 Ba ahöli-höli dödönia ba wa lö mamati ira. Ba itörö misa mbanua si fasui, mamahaö ia.

 Famatenge ndra sinenge 

II. 7 Ba humede ia ba zi felendrua, ibörötaigö ifatenge ira, daru-darua, itehe khöra wamofanö bekhu si ra'iö. 8 Ba i'oroi'ö khöra, böi la'ohe hadia ia ba lala, ha si'o. Böi la'ohe roti, böi la'ohe mbola ba böi kefe ba mböbö talu 9 (ba mobadagahe sa) ba böi dua görö mbarura.

10 Ba imane khöra: Ba zi möi ami yomo, ba da'ö mi'iagö, irege mofanö ami ba da'ö. 11 Ba na so mbanua, si lö mama'amöi yomo ya'ami ba si lö mamondrongo limi, ba miheta ami ba da'ö, mi'anotogö gawu-gawu ba gahemi, ba wamaduhu'ö khöra.

12 Ba mofanö ira mangombakha, lamane: Mifalalini gera-era! 13 Ba oya lafofanö mbekhu ba ato zofökhö labayoini fanikha, lafadöhö wökhö.

 Famunu Yohane 

III. 14 Ba irongo razo Herode; noa sa teturia döinia. Baimane: Nomaoso Yohane andrö, samayagö idanö, moroi ba ngai zi mate, andrö so khönia wa'abölö andrö. 15 Ba so zanguma'ö, Eliya; ba so, ba sama'ele'ö laŵa'ö; hulö zama'ele'ö andrö föna, samösa.

16 Ba me irongo Herode, ba imane: Yohane andrö, nifa'eŵa'ögu bagi, da'ö zi no maoso.

17 Noa sa ifatenge Herode, no ifara'u'ö Yohane, no laböbö ba gurunga, börö Herodia andrö, fo'omo dalifusö Herode, Filifo, me no ihalö Herode. 18 Noa sa iŵa'ö Yohane khö Herode: Lö tola so khöu wo'omo dalifusöu. 19 Ba no afökhö dödö Herodia andrö khönia, ibunu ena'ö, ba tebai.

20 Noa sa ata'u Herode Yohane, me no i'ila wa no niha satulö, ni'amoni'ö, ba ifatarogö'ö, ba auli abu dödönia, na irongo linia, ba omasi ia, ifondrondrongo.

21 Ba baŵa senahöi: fatome Herode, awönia salaŵa ba kumandra andrö ba salaŵa andrö ba Galilaia, me baŵa wa'atumbunia. 22 Ba möi yomo nono Herodia andrö, alawe, manari, ba omasi Herode ba tomenia. Ba imane razo khö nono alawe andrö: Andrö khögu hadia zomasi'ö, ba ube'e khöu; fahölu ia khönia: 23 Hadia ia ni'andröu khögu, ube'e khöu, irugi zi matonga mbanuagu.

24 Ba möi ia baero, imane khö ninania: Hadia zi sökhi ni'andrögu?

Ba imane: Högö Yohane andrö, samayagö idanö.

25 Ba i'anema'ö ifuli ia khö razo no mege, i'aliogö, i'andrö, imane: Omasido, iada'e sibai öbe'e khögu, ba wiga yaŵa, högö Yohane andrö, samayagö idanö.

26 Ba abu sibai dödö razo, ba ba wahölusa no mege ba ba dome andrö, ba lö edöna ia lö ibe'e. 27 Ba i'anemaö ifatenge razo wazuri, i'oroi'ö la'ohe högö Yohane.

28 Ba möi da'ö, i'eŵa mbagi ba gurunga ba i'ohe högö ba wiga yaŵa, ibe'e khö nono alawe no mege, ba ibe'e khö ninania ono alawe andrö.

29 Ba me larongo nifahaö Yohane, ba möi ira, lahalö mbotonia ba lako'o.

 Fame'e gö zi lima ngahönö 

IV. 30 Ba owulo khö Yesu zinenge no, ba la'ombakha'ö khönia fefu nilaura ba famahaöra andrö.

31 Ba imane khöra: Mitabu, ya'ami andrö, ba zi ha ya'ita, ba zi lö niha-niha, ba mi'olombase maifu. Ato sa zangörö-ngörö, lö falukha manga ira.

32 Ba moloyo ira, lasaŵa naha si lö niha-niha, ba zi ha ya'ira. 33 Ba ato zanehe me mofanö ira ba la'ila, wa ya'ira, ba lahurufai, moroi ba mbanua misa fefu, latörö tanö, lahulö ira.

34 Ba me irugi. Yesu, ba i'ila, ato sibai niha, ba ahakhö dödönia ira, me no hulö mbiri-biri si lö kubalo, ba ibörötaigö ifahaö ira, oya ngawalö.

35 Ba me arakha, bongi sa'ae, ba möi khönia nifahaönia, lamane: Tanö si mate naha andre, ba no arakha bongi. 36 Fofanö ira, ena'ö lasaŵa halama ba banua side-ide, si fasui misa, ba wowöli göra.

37 Ba itema lira, imane khöra: Mibe'e göra, ya'ami.

Ba lamane khönia: Hadia, möiga mowöli roti, otu rufia fowöli ba mabe'e öra?

38 Ba imane khöra: Ha wa'oya zi so khömi roti; mi'ae mifaigi.

Ba me no lafaigi, ba lamane: Lima ba dua rozi gi'a.

39 Ba iŵa'ö khöra, mudadao ira, lafa'oli ira, bandru'u.

40 Ba mudadao ira, la'angenoligö ira, otu-otu ba lima-lima wulu.

41 Ba ihalö roti andrö, si lima ba i'a andrö, si dua rozi, ifaöga hörönia ba zorugo, ifahowu'ö roti andrö, ba iboboto, ibe'e khö ndra nifahaö, ena'ö labe'e khöra, ba ba gi'a andrö, si dua rozi göi, idozigö ira.

42 Ba manga ira fefu ba abuso.

43 Ba la'ozaragö gakhökhöla, felendrua kude; akhökhöla gi'a ösa. 44 Ba si manga roti andrö, ba lima ngahönö ndramatua.

 Fofanö ba dete mbaŵa 

V. 45 Ba i'anema'ö iforege wanguma'ö khö ndra nifahaönia we'amöi baowo, ba wowaö-waö miyefo ba Mbetisa'ida, gasa-gasa wamofanönia niha sato.

46 Ba me no i'efa'ö ira, ba möi ia ba hili, mangandrö.

47 Ba me bongi, ba no irugi dalu mbawa owo no mege ba ha ya'ia ba danö. 48 Ba me i'ila erege dödöra woloyo — noa sa zuzumö nangi — ba i'ondrasi ira, me miwo manu, mowaö-waö ia ba guli mbaŵa ba italu'i ira ena'ö. 49 Ba me la'ila, mowaö-waö ia ba guli mbaŵa, ba lawai bekhu, ba mu'ira-ira. Dozi sa la'ila ia ba tokea ira.

50 Ba i'anema'ö muhede khöra, imane khöra : Böi mi'abusi tödö, ya'odo, böi mi'ata'ufi.

51 Ba möi ia baowo khöra, ba tebato nangi: ba oi so wa'atobali dödöra. 52 Lö'ö sa aboto ba dödöra ba roti andrö mege; noa sa abe'e dödöra.

 Famadöhö fökhö 

VI. 53 Ba la'ötö, lasaŵa danö, larugi Genezare, manao ira. 54 Ba me no möi ira ba danö, ba i'anema'ö la'ila niha, wa ya'ia. 55 Ba latöröi misa danö ma'asagörö, labörötaigö lafabea khönia zofökhö, ba gasora, ba nirongora so ia. 56 Ba ba zi möi ia yomo ba mbanua side-ide, ba ma ba mbanua sebua, ba ma ba halama, ba latou'ö tou baewali zofökhö andrö ba la'andrö khönia, ena'ö ha bowo-bowo mbarunia tola lababaya; ba ha wa'ato zombambaya, ba döhö wökhö.

Faza 7

Fanegu ndra farizaio 

I. 1 Ba owulo khönia Farizaio ba sangila amakhoita ösa, si otarai Yeruzalema. 2 Ba me la'ila nifahaönia ösa, si manga manö lö mombanö. 3 Lö'ö sa manga warizaio, awö niha Yehuda fefu, na lö muforege wanasai tanga, wolo'ö oroisa zatua andrö, 4 ba na la'otarai kade, ba lö manga ira, na lö si mondri, ba oya ngawalö tanöbö'ö, nifaema khöra, ni'o'ö, fanaisai mako ba fanasai migö ba fanasai bowoa.

5 Ba lasofu khönia farizaio andrö, awö zangila amakhoita andrö, lamane: Hana wa lö latörö lala goroisa zatua andrö ira nifahaömö, hana wa manga manö ira lö mombanö?

6 Ba imane khöra: Si duhu nifa'ele'ö Yesaya andrö ba khömi, samini tödö andrö, si mane ba zura: "Lafosumange ndra'o bewera niha andre, ba tödöra, ba no aröu khögu. 7 Si lö guna wamosumangera ya'o, me nifakhoi dödö niha wamahaöra. 8 Oroisa Lowalangi mi'erogö, ba mi'o'ö goroisa niha.

9 Ba imane khöra: Si ndruhu wangositengagömi oroisa, ba wolo'ö nifakhoi dödömi. 10 Noa sa iwa'ö Moze: "Fosumange namau, awö ninau," ba: "Na so zangelifi amania, ba ma inania, ba simate." 11 Ba ya'ami miŵa'ö: Na so niha sanguma'ö khö namania, ba ma khö ninania: "Korban", ame'ela, sumange, geluahania, zinemau khögu ena'ö, 12 ba lö'ö sa'ae ömönia khö namania, ba ma khö ninania, miŵa'ö. 13 Ba tobali lö guna daroma li Lowalangi sa'ae, mibe'e, ba nifakhoimi andrö, nikhoi dödömi; ba oya ngawalö na zi manö milau.

14 Ba ifuli humede ba niha sato, imane khöra: Mifondrondrongo khögu, dozi ami, ba ya'aboto ba dödömi! 15 Tebai ita'unöi niha hadia ia moroi baero, si möi ba dalunia; da'ö sa zana'unöi niha, si otarai moroi bakha dödö niha. 16 Si so tögi dalinga, ba wamondrongo, ba yamufondrondrongo!

17 Ba me no möi ia yomo, me no iröi niha sato andrö, ba lasofu khönia nifahaönia ba gamaedola andrö no mege.

18 Ba imane khöra: Hadia, lö'ö na göi saboto ba dödömi? Lö mi'ila, wa tebai ita'unöi niha si otarai moroi baero, si möi ba dalunia, me tenga tödönia isaŵa, 19 me ba dalu möi, ba me aheta ba dögi-tögi, ba nihaögö fefu, hadia ia, ngawalö gö?

20 Ba imane: Si otarai niha, moroi bakha, da'ö wana'unöi niha. 21 Moroi bakha sa, moroi ba dödö niha, i'otarai era-era si lö sökhi, ba fohorö ba fanagö ba fange'e, 22 ba fohoröni donga zodonga ba fa'omasi gana'a ba fa'afaito ba falimosa ba femabu-mabu ba fa'afökhö dödö ba fanandraŵaisi niha bö'ö ba fayaŵasa ba fa lö tödö. 23 Fefu zi lö sökhi andrö, ba moroi bakha i'otarai ba ita'unöi niha.

 Fangorifi nono ndrawa Kana'ana 

II. 24 Ba maoso ia, iheta ia ba da'ö, isaŵa danö Diro. Ba möi ia yomo ba nomo, ena'ö lö la'ila niha bö'ö, dödönia; ba tebai tobini ia.

25 I'anema'ö no irongo ia ira alawe, si so ono alawe sobekhu si ra'iö, ba möi yomo da'ö, ituhi danö fönania. 26 Ba Dawa Heleni ndra'alawe andrö, ba Ziria Wönikia mbanuara. Ba i'andrö khönia, ena'ö ifofanö mbekhu andrö khö nononia.

27 Ba imane khönia: Akha abuso ndraono ua; lö'ö sa sökhi, na lahalö gö ndraono ba na labe'e ö nasu.

28 Ba itema linia, imane khönia: E, Tua; ba la'a göi asu barö meza gakhökhöla ba ndraono.

29 Ba imane khönia: Ba limö andrö, fuli'ö, no aheta mbekhu andrö khö nonou.

30 Ba mofanö ia khöra, ba no mörö-mörö ba gaso nono, i'ila, ba no aheta mbekhu andrö.

 Famadöhö fökhö zafiso ba si lö hede 

III. 31 Ba mofanö zui Yesu, iröi danö Diro, itörö Zidona, isaŵa, mbaŵa Galilaia, itörö danö zi fulu banua. 32 Ba la'ohe khönia zafiso, si no abe'e lela, la'andrö khönia, ena'ö itufa tanga.

33 Ba i'ohe ba zi lö niha ba ibe'e duturunia ba dalinga, mangendrilo ia ba ibabaya lela. 34 Ifaöga hörönia miyaŵa ba zorugo, ihasugö ia ba imane khönia: Efata! yateboka'ö geluhania.

35 Ba teboka dögi dalingania, ba i'anema'ö aefa wesu lelania andrö, ba atulö wehedenia. 36 Ba iwa'ö khöra, böi la'ombakha'ö, gofu ha ökhö; ba ihötöi fanenaŵa ya'ira, ba lahötöi fangombakha. 37 Ba tobali sibai dödöra ba lamane: Oi nihaogö manö wolaunia, safiso ibali'ö samondrongo li niha, ba si lö hede, ba ibali'ö sihede.

Faza 8

Fame'e gö zi öfa ngahönö 

I. 1 Me luo da'ö, ba ato sibai zui niha, ba ma'ifu lö öra, ba humede Yesu ba nifahaönia, imane khöra: 2 Ahakhö dödögu niha andrö; noa sa'ae tölu bongi lö si tebulö ira khögu, ba ma'ifu lö öra. 3 Ba na ufofanö ira ba khöra, lö manga, ba mate ira olofo ba lala; banua saröu na i ösa.

4 Ba latema linia nifahaönia, lamane: He moroi tahalö gö, ba wangabusoi'ö niha andrö, ba da'e, ba danö si mate?

5 Ba isofu khöra: Hauga khömi roti ? Ba lamane: Fitu.

6 Ba iŵa'ö ba niha, mudadao ira ba danö.

Ba ihalö roti andrö, si fitu, i'aohasi gölö Lowalangi, iboboto roti ba ibe'e khö ndra nifahaönia, ba wamaosa; ba lafaosa ba zato. 7 Ba so khöra gi'a ma'ifu, ba ifahowu'ö ba ifaosa göi.

8 Ba manga ira, ba abuso, ba la'ozaragö zi töra, akhökhöla, fitu kude. 9 Ba so öfa ngahönö ira; ba ifofanö ira.

 Tandra ba mbanua si yaŵa 

II. 10 Ba idölö ia baowo, awö nifahaönia ba irugi danö Dalamanuta.

11 Ba so moroi yomo warizaio, labörötaigö fahuhuo khönia, la'andrö khönia dandra, moroi yaŵa ba mbanua, ba wanandraigö ya'ia.

12 Ba ihasugö ia, tödönia, ba imane: Hana wa la'andrö dandra niha andrö? Si ndruhu niŵa'ögu khömi, lö'ö manö labe'e dandra ba niha andrö. 13 Ba iröi ira, ifuli ia baowo, isaŵa si yefo.

 Tanömö roti Farizaio 

III. 14 Ba no olifu ira wolohe roti; lö baowo khöra, ha sambua roti.

15 Ba ifangelama ira, imane: Mifaigi, böi mibabaya danömö roti andrö ba warizaio, awö danömö roti khö Herode andrö.

16 Ba fahuhuo ira, lamane: Me lö khöda roti.

17 Ba i'ila ba imane khöra: Hadia wa fahuhuo ami, wa lö roti khömi? Hadia, lö'ö na mi'ila hadia ia, ba lö'ö na saboto ba dödömi? Lö mamalö-malö wa'abe'e dödömi?  18 Mohörö ami, ba lö mi'ila hadia ia, ba no so dögi dalingami, ba lö mirongo hadia ia, ba lö mi'era-era tödömi. 19 Me uboboto roti no si lima, ba zi lima ngahönö niha, ba ha uga kude ni'ozaragömi akhökhöla? Lamane khönia: Felendrua. 20 Ba ba zi fitu no, ba zi öfa ngahönö niha, ba ha uga kude ni'ozaragömi akhökhöla? Ba lamane: Fitu. 21 Ba imane khöra: Hadia, lö'ö na aboto ba dödömi?

 Famadöhö zau'a 

IV. 22 Ba larugi Mbetisa'ida. Ba la'ohe khönia zau'a, la'andrö khönia, ena'ö ibabaya.

23 Ba i'ohe danga zau'a andrö, ifasao baero mbanua, idiloi hörönia, itufa ia tanga, isofu khönia, na so ni'ilania.

24 Ba ifaöga hörönia, ba imane: U'ila niha; möwaö-waö ira, u'ila sa, hulö döla geu.

25 Ba ifuli itufa hörönia tanga ba itöngö ba te'azökhi ia, ba atöla wamaiginia fefu hadia ia.

26 Ba ifofanö ia ba khöra, imane: Böi ae miyomo ba mbanua andre.

 Famaduhu'ö Wetero 

V. 27 Ba mofanö Yesu, awö nifahaönia, lasaŵa mbanua misa, sahatö ba Kaizaria Wilifo.

Ba me so ira ba lala, ba isofu ba nifahaönia, imane khöra: Hadia laŵa'ö niha, ha niha ndra'odo?

28 Ba lamane khönia: Laŵa'ö Yohane, samayagö idanö, ndra'ugö, ba so zanguma'ö Eliya ba so zanguma'ö fasamösa zama'ele'ö andrö.

29 Ba isofu khöra: Ba ya'ami, ha miŵa'ö, ha niha ndra'o?

Itema linia Fetero, imane khönia: Keriso andrö ndra'ugö.

30 Ba itenaŵa ira, fa böi la'ombakha'ö ia ba niha bö'ö.

 Fangombakha si föföna wamakaonia 

VI. 31 Ba ibörötaigö ibokai khöra, wa lötolalö oya dania itaha famakao Ono Niha, latibo'ö dania ia satua andrö ba sangila amakhoita; labunu ia ba na no irugi tölu ngaluo, ba ifuli auri. 32 Lö'ö sa aiŵö ia wangombakha.

Ba isöbi ia khönia Fetero, ibörögö itenaŵa.

33 Ba ibali'ö ia, ba me i'ila nifahaönia, ba itenaŵa Wetero andrö, imane: Ae furigu, Satana! Lö'ö sa ö'era-era hadia khö Lowalangi, ha hadia ba niha.

 Famobawa lala khö zolo'ö khönia 

VII. 34 Ba humede ia ba niha sato, awö ba nifahaönia, imane khöra: Na so zedöna molo'ö ya'o, ba yamu'ositengagö ia, yamulu'i röfania ba yamu'o'ö ndra'o. 35 Na so sa zedöna manganau'ö nosonia, da'ö zaetu noso, ba na so zaetu noso, na börö ndra'o ba turia somuso dödö andrö, ba da'ö zanganau'ö. 36 Hadia sa guna ba niha, na isöndra ena'ö harenia fefu hadia ia zi so ba guli danö, ba na te'ala ia nosonia? 37 Hadia sa ena'ö, nibe'e niha höli nosonia ? 38 Na so sa zaila ba khögu andre, ba ba daroma ligu, ba niha sohorö-horö andre, solalö, da'ö göi zaila dania Nono Niha, na so ia, na so khönia lakhömi Nama andrö, ba na awönia mala'ika ni'amoni'ö andrö.

Faza 9

Famolakhöminia 

I. 1 Ba imane khöra: Si ndruhu niŵa'ögu khömi, so ösa ba zi so ba da'e, si lö manandra fa'amate dania, irege no la'ila abölö mbanua Lowalangi andrö.

2 Ba önö bongi aefa da'ö, ba i'ohe awönia Yesu Wetero ba Yakobo ba Yohane, i'ohe misa ira ba hili salaŵa, ba zi ha ya'ira manö; ba tobali ia fönara; 3 ba nukhania, ba tobali humaga, afusi sibai, tebai si manö wa'afusi nukha ba zamabago ba guli danö. 4 Ba oroma khöra Geliya ba Moze fahuhuo ira khö Yesu.

5 Ba humede Wetero, imane khö Yesu: He samahaö, ba da'e zi sökhi nahada; ba damafazökhi nose, tölu, sambua khöu, ba sambua khö Moze ba sambua khö Geliya.

6 Lö'ö sa i'ila watahögö niŵa'önia; noa sa a'oi so wa'atobali dödöra.

7 Ba so moroi sa lawuo si lumö'ö ya'ira. Ba so zihede moroi ba lawuo andrö, imane: Onogu omasiö da'ö, mifondrondrongo linia!

8 Ba me lafakhölö ira, ba i'ozumagö lö'ö sa'ae oroma khöra niha, ha Yesu manö nawöra.

9 Ba me latueli hili, ba iŵa'ö khöra, böi la'ombakha'ö, gofu ha khö, ni'ilara, ha dania, na no maoso Nono Niha moroi ba ngai zi mate. 10 Ba lö olifu ira niŵa'önia andrö, ba fahuhuo ira, hadia ia wemaoso andrö, moroi ba ngai
zi mate.

11 Ba lasofu khönia, lamane: Hadia wa laŵa'ö farizaio ba sangila amakhoita, lötolalö möi Geliya ua?

12 Ba imane khöra: Ya'ia, so Geliya ua ba i'a'azökhi fefu hadia ia; ba he wisa ba zura ba khö Nono Niha andrö? Oya dania itaha famakao ba latibo'ö. 13 Ba uŵa'ö khömi, noa göi: möi Geliya, ba no lalau khönia hadia zomasi ira, no itörö zi so ba zura ba khönia andrö.

 Famadöhö fökhö zaniri 

II. 14 Ba me larugi nifahaö, ba ato niha samasui ya'ira, la'ila, awö zangila amakhoita, si fahuhuo khöra. 15 Ba i'anema'ö tobali dödö niha sato andrö fefu, me la'ila ia ba lahurufai ia, wangowai ya'ia.

16 Ba isofu khöra: Hadia huhuomi khöra?

17 Ba itema linia si samösa ba zato andrö, imane: He samahaö, no u'ohe khöu nonogu, si so bekhu si lö hede. 18 Ba na ira'u ia, ba idödöni ba fawukhö gilo ba ifatangi mboha ba ariri manö ia. Ba no uŵa'ö ba nifahaömö, ena'ö lafofanö, ba tebai.

19 Ba itema lira, imane: Alai ndra'o ami, niha si lö mamati! Ha wa'ara tö na sodo khömi? Ha wa'ara utaha ba khömi? Mi'ohe ia khögu.

20 Ba la'ohe khönia.

Ba me i'ila ia, ba i'anema'ö idödöni nösinia bekhu andrö, akandro, alau ia tou ba danö, ifagaölö ia ba fawukhö gilo.

21 Ba isofu khö namania Yesu: Ha wa'ara sa'ae göna-göna ia si manö?

22 Ba imane: I'otarai iraono ia. No asese itibo'ö ba galitö göi ba ba nidanö, ba wamunu ya'ia; ba na ö'ila hadia ia, ba hakhösi tödö ndra'aga, tologa.

23 Ba imane khönia Yesu: Ba niŵa'öu andrö: "Na ö'ila", — fefu hadia ia i'ila ilau samati.

24 Ba i'anema'ö mu'ao nama nono andrö, imane: Mamati ndra'o, tolodo ba wa ambö famati andrö!

25 Ba me i'ila Yesu lahurufai niha sato andrö, ba itenaŵa mbekhu si ra'iö andrö, imane khönia: Uŵa'ö khöu, bekhu si lö hede, safiso, heta'ögö khönia ba böi sa'ae fuli'ö khönia.

26 Ba iheta ia, mu'ao-ao ia ba idödöni sibai nösinia. Ba tobali hulö zi mate, ba ato zanguma'ö: No mate ia. 27 Ba ira'u danga Yesu, ifazizio, ba maoso ia.

28 Ba me möi ia yomo, ba lasofu khönia nifahaönia, ba zi ha ya'ira: Hana wa tebai ndra'aga, ba wamofanö ya'ia? 29 Ba imane khöra: Lö famofanö zi sambalö andrö, na tenga fangandrö.

 I'ombakha'ö wamakaonia dania 

III. 30 Ba laheta ira ba da'ö, latörö Galilaia, ba lö omasi ia, i'ila ira niha bö'ö. 31 Ifahaö sa nifahaönia, imane khöra: Tetou'ö dania Nono Niha ba danga niha, ba labunu, ba na no labunu, ba tölu ngaluo, ba ifuli auri. 32 Ba lö aboto ba dödöra niŵa'önia andrö, ba ata'u ira, wanofu khönia.

 Famarou ba walöfayaŵa 

IV. 33 Ba larugi Gafanauma, ba me no möi ia yomo, ba isofu khöra: Hadia mege huhuomi ba lala?

34 Ba lö hede-hedera; noa sa mege fahuhuo ira ba lala, ha niha zebuara maö.

35 Ba mudadao ia ba humede ia ba zi felendrua ba imane khöra: Na so zomasi föna ia, ba yamöi furi sibai, yamöi enoni nawönia fefu. 36 Ba ifa'aso tanö fönara ndraono, sambua, italagui, ba imane khöra: 37 Na so zama'amöi yomo khönia ono si mane da'e, sambua, na börö döigu, ba ya'o nifa'amöinia yomo. Ba na so zama'amöi yomo ya'o, ba tenga ya'o nifa'amöinia yomo, samatenge ya'o andrö nifa'amöinia.

 Famarou ba ba wamologötödö 

V. 38 Imane khönia Yohane: He samahaö, no ma'ila zamösa, sanötöi töimö, wamofanö bekhu, si lö molo'ö ya'ita, ba no matenaŵa ia, me lö i'o'ö ita.

39 Ba imane Yesu: Böi mitenaŵa ia; tebai sa ilau hadia ia dandra, niha, ba döigu, ba i'anema'ö zui i'o'aya ndra'o. 40 Ha niha sa zi lö fa'udu khöda, ba no awöda.

 Famarou ba wangositengagö ya'ira samösa ba ba walöfa'udu-udu 

VI. 41 Ha niha sa zame'e nibadu khömi zamba mako idanö, ba döigu andrö, me khö Keriso ami, ba si ndruhu niŵa'ögu khömi, lö aekhu luonia.

42 Ba na so zangalani side-ide andrö samati, samösa, ba ebua mohare ia mena'ö, na labe'e ba mbaginia gara sebua ba na latibo'ö ia ba nasi.

43 Ba na i'alani ndra'ugö tangau, ba tema eŵa ia; mohare ndra'ugö, na ha tambai dangau, ba ökhamö wa'auri, moroi dua dangau, ba möi'ö ba narako, ba galitö andrö, si lö mate-mate 44 ba zi lö mate-mate gukuö andrö khöra, awö galitö andrö.

45 Ba na i'alani ndra'ugö aheu, ba tema eŵa ia, mohare ndra'ugö, na sakela-kela ndra'ugö, ba ökhamö wa'auri, moroi dua gaheu, ba tetibo'ö ba narako, 46 ba zi lö mate-mate gukuö andrö khöra, awö galitö andrö.

47 Ba na i'alani ndra'ugö höröu, ba tema koe ia, mohare ndra'ugö, na bakole ndra'ugö, ba ökhamö mbanua Lowalangi, moroi dombua höröu, ba tetibo'ö ba narako, 48 ba zi lö mate-mate gukuö andrö khöra, awö galitö andrö.

49 Ni'asioni alitö sa dania ira fefu. 50 Si sökhi nasio andrö; ba na taya wa'asi-asi nasio andrö, ba ha mibe'e fangasi-ngasinia? Böi zi lö asio khömi ba dödömi, ba böi fa'udu-udu ami.

Faza 10

Fanofu ba wondröi ngambatö 

I. 1 Ba iheta ia ba da'ö, isaŵa danö Yudaia ba tanö yefo Yoridano, ba ato zui zowulo khönia niha, ba ifuli ifahaö ira, no to'ölö ia ba zi manö. 2 Ba la'ondrasi ia farizaio, lasofu khönia, na tola itibo'ö ngambatönia niha, latandraigö ia.

3 Ba itema lira, imane khöra: Hadia goroisa Moze khömi?

4 Lamane khönia: No itehe Moze, lafazökhi zura, wangefa'ö, ba latibo'ö ia.

5 Ba imane khöra Yesu: Börö wa'abe'e dödömi, wa isura khömi goroisa andrö, 6 ba moroi ba mböröta nifazökhi Lowalangi, ba iramatua ba ira alawe wamazökhinia ya'ira. 7 "Andrö iröi namania, awö ninania, niha, 8 ba ha sambua boto dania zi darua andrö"; tobali tenga sa'ae dombua, ha sambua boto. 9 Ba hadia ni'orudugö Lowalangi sa'ae, ba böi yamufabali niha. 10 Ba me no möi ia yomo, ba lafuli lasofu khönia da'ö nifahaönia.

11 Ba imane khöra: Na so zanibo ngambatönia, ba na ihalö danö bö'ö, ba sohorö da'ö, ba khönia andrö. 12 Ba na ya'ia zanibo iramatua, ba na möi ia donga danö bö'ö, ba sohorö, ia.

 Famahowu'ö iraono 

II. 13 Ba la'ohe khönia ndraono, ena'ö ibabaya; ba lategu zolohe andrö nifahaönia.

14 Ba me i'ila Yesu, ba mofönu ia, ba imane khöra: Mifa'amöi khögu ndraono andrö, böi mitenaŵa ira, ba zi manö sa mbanua Lowalangi andrö. 15 Sindruhu niŵa'ögu khömi, si lö manema banua Lowalangi andrö si mane iraono, ba lö'ö manö lalania ba da'ö.

16 Ba italagui ira, ifahowu'ö, itufa högöra tanga.

 Hewisa wanöndra fa'auri si lö aetu 

III. 17 Ba me möi ia tou baewali, ba i'ondrasi ia niha, ituhi danö fönania, isofu khönia, imane: He samahaö si sökhi, he uwisa, ena'ö utema wa'auri si lö aetu andrö?

18 Ba imane khönia Yesu: Hana wa öŵa'ö si sökhi ndra'o? Lö si sökhi, baero zi ha samösa andrö, Lowalangi. 19 Oroisa andrö, ba no ö'ila: "Böi ohorö! böi ange'e! böi anagö! böi böbögö khö nawöu zi lö duhu, fosumange namau, awö ninau!"

20 Ba imane khönia: No ahori u'o'ö da'ö samahaö, i'otarai iraono ndra'o.

21 Ba inehegö ia Yesu, i'omasi'ö, ba imane: Sambalö zi lö'ö khöu. Ae amawa hadia zi so khöu ba be'e ba zinumana, ba so khöu girö-girö ba zorugo, ba tabu, o'ö ndra'o.

22 Ba lö sökhi-sökhi dödönia ba niŵa'ö Yesu andrö, ba mofanö ia abu dödönia; me no sebua ana'a ia.

 Okhöta ba fogamö banua Lowalangi 

IV. 23 Ba ifakhölö ia Yesu ba imane ba nifahaönia: Ha lö afökhö lala zo'ana'a ba mbanua Lowalangi!

24 Ba tobali dödö nifahaö ba niŵa'önia andrö.

Ba ifuli humede Yesu, imane khöra: He iraono! Ha lö afökhö lala ba mbanua Lowalangi andrö. 25 Aoha na i, itörö dögi walölöŵa kudo, moroi ikhamö mbanua Lowalangi andrö so'ana'a.

26 Ba tedou wa'atobali dödöra, ba faoma lamane khö nawöra: Ba ha niha zanöndra fa'auri?

27 Ba inehegö ira Yesu, ba imane: Ba niha, ba tebai, ba ba Lowalangi, ba tola; fefu hadia ia sa, ba molala ba Lowalangi.

28 Ba ibörötaigö Fetero, imane khönia: Faigi, ya'aga andre, no maröi manö fefu hadia ia, ba no ma'o'ö ndra'ugö.

29 Imane Yesu: Si ndruhu niwa'ögu khömi, lö sondröi omo ba ma talifusö matua, ba ma talifusö alawe, ba ma ina, ba ma ama, ba ma ono, ba ma benua na börö ndra'o ba turia somuso dödö andrö, 30 si lö manema mangawuli, otu winaeta, iada'e ba götö andre, omo ba talifusö matua ba talifusö alawe ba ina ba ono ba benua, awö wolohi andrö, ba ba mbanua furi, ba fa'auri si lö aetu. 31 Ba ato zi so furi dania zi so föna iada'e, ba si manö zi so furi iada'e, tobali si so föna dania.

 I'ombakha'ö wamakao nitörönia ba Yerusalema 

V. 32 Ba ba lala so ira, we'amöi misi yaŵa ba Yeruzalema, ba itari-tari Yesu, ba no tobali dödöra ba ata'u dödö zolo'ö moroi furi. Ba ifuli i'ohe khönia zi felendrua, ibörötaigö i'ombakha'ö khöra hadia zi göna ia dania, imane: 33 Hiza, möi ita misi yaŵa ba Yeruzalema, ba tebe'e ba danga gere sebua ba ba danga zangila amakhoita andrö Nono Niha, ba la'etu'ö hukunia, huku famunu, ba latou'ö ba danga niha baero ia, 34 ba la'o'aya dania ia ba ladidiloi ba laböbözi ba labunu, ba tölu ngaluo, ba ifuli auri.

 Ohitö dödö ndraono Zebedaio 

VI. 35 Ba la'ondrasi ia ira Yakobo Yohane, ono Zebedaio andrö, lamane khönia: He samahaö, omasi ndra'aga, na ö'o'ö khöma ni'andröma khöu.

36 Ba imane khöra: Hadia ni'andrömi khögu?

37 Ba lamane khönia: Tehe khöma, ena'ö samösa ba gambölöu ba samösa ba gaberau nahama ba lakhömiu dania.

38 Ba imane khöra Yesu: Lö mi'ila hadia ni'andrömi. Hadia, tola mibadu nösi mako andrö, nibadugu, ba tola labayagö khömi nibayagö khögu?

39 Ba lamane khönia: Tola.

Ba imane khöra Yesu: Ösi mako andrö, nibadugu, ba mibadu sa dania, ba nibayagö khögu andrö, ba tebayagö khömi dania, 40 ba fanehe fedadao andrö, ba tenga khögu; da'ö zidadao ba da'ö, ba zi no muhonogöi fedadao andrö.

41 Ba me larongo da'ö si dafulu, ba labörötaigö mukökö-kökö ba khö ndra Yakobo Yohane.

42 Ba humede khöra Yesu, imane: Mi'ila, lafatörö mbanuara si no salaŵa ba niha, wanguma'ö niha, ba labe'e barö mbawara niha sebuara. 43 Ba böi si manö ba khömi; ha niha zomasi ebua ia ba khömi, ba yamöi enonimi. 44 Ba ha niha ba khömi zomasi föna ia, ba yamöi sawuyu zato. 45 Ono Niha sa göi, tenga si möi mangoni, si möi enoni, si möi mame'e nosonia höli zato.

 Famadöhö hörö sau'a 

VII. 46 Ba larugi Yerikho. Ba me mofanö ia ba Yerikho, awö nifahaönia ba awö zato, ba no dumadao ba ngai lala nono Dimaio, Batimaio, niha sau'a, sangandrö-ngandrö balazo.

47 Ba me irongo so Yesu, banua Nazareta, ba ibörötaigö mu'ao, imane: He ma'uwu Dawido, Yesu, hakhösi tödö ndra'o!

48 Ba ato zanegu ya'ia, ena'ö lö muhede ia. Ba iforege we'ao: He ma'uwu Dawido, hakhösi tödö ndra'o!

49 Ba ibadugö ia Yesu, imane: Mihede khönia.

Ba humede ira ba zau'a andrö, lamane khönia: Böi busi dödöu, faoso, muhede ia khöu.

50 Ba itibo'ö tou mbarunia, ifaröga ia, i'ondrasi Yesu.

51 Ba muhede khönia Yesu, imane: Hadia zomasi'ö, he uwisa khöu?

Ba imane sau'a andrö khönia: He rabuni, ena'ö u'ila niha!

52 Ba imane khönia Yesu: Fuli'ö, no i'orifi'ö famatimö andrö.

Ba i'anema'ö i'ila niha, ba i'o'ö ia ba lala.

Faza 11

Fe'amöi ba Yerusalema 

I. 1 Ba me no ahatö ira ba Yeruzalema ba ba Mbetania ba gahe hili wanikha andrö, ba ifatenge nifahaönia, darua, imane khöra: 2 Mi'ae ba ba mbanua side-ide andrö, fönami, ba na mirugi, ba i'anema'ö mi'ila nono galide nifesu, si lö irai la'okudo niha; mitoto'ö wesunia ba mi'ohe ia. 3 Ba na so zanguma'ö khömi: Hana wa mimanö? ba mimane: Moguna khö Dua, ba i'anema'ö ifa'ohe'ö mangawuli ba da'e.

4 Ba möi ira, ba hiza nono galide no mege, nifesu, ba zinga mbawandruhö, tou baewali, ba latoto'ö wesu.

5 Ba lamane khöra ösa, si so ba da'ö: Hadia khömi da'ö, wa mitoto'ö wesu nono galide andrö? 6 Ba la'ombakha'ö khöra hadia niŵa'ö Yesu; awena latehe. 7 Ba la'ohe khö Yesu nono galide andrö, labe'e ba hulunia nukhara, ba i'okudo. 8 Ba ato zamologö ba lala nukhara, ba so, ba bulu ndru'u, ni'eŵara ba mbenua. 9 Ba sowaö-waö ba solo'ö moroi furi, ba mu'ao, lamane: Hozana, nifahowu'ö zi so andrö ba döi Zo'aya, 10 nifahowu'ö wa'asalaŵa Duada Dawido andrö, sangondrasi ya'ita; hozana ha zalaŵa yaŵa!

11 Ba möi ia miyomo ba Yeruzalema, ba gosali. Ba me no ifaigi fefu hadia ia, ba me arakha bongi, ba möi ia baero, isaŵa Mbetania, awö zi felendrua.

 Marafala si mate 

II. 12 Ba mahemolu ö, me la'oroi Mbetania, ba olofo ia. 13 Ba i'ila marafala tanö sa, si so bulu, ba möi ia, ma isöndra hadia ia mbua, ba me irugi, ba lö isöndra hadia ia, ha sambalö bulu, tenga sa baŵa marafala. 14 Ba humede ia, imane khönia: Böi sa'ae yamu'a mbuau niha, irugi zi lö aetu. Ba larongo nifahaönia.

 Fangehao osali 

III. 15 Ba larugi Yeruzalema.

Ba möi ia ba gosali, ba ibörötaigö ifofanö zamawa-mawa hadia ia ba gosali, awö zowöli, ituli'ö meza zanuka ana'a, awö dadaoma zamawa marafadi; 16 ba lö itehe lafatörö ba gosali nahia hadia ia. 17 Ba ifahaö ira, imane khöra: Tenga no so ba zura: "Omo wangandrö döi nomogu ba niha fefu?" Ba ya'ami, ba no mibali'ö tögi narö hili naha zorabu.

18 Ba larongo ere sebua, awö zangila amakhoita andrö, ba la'alui wamunu ya'ia; ata'u sa ira ia; a'oisa no tobali dödö niha sato ba wamahaönia. 19 Ba na bongi, ba möi ia baero mbanua.

 Fa'abölö wamati 

IV. 20 Ba me latörö, si hulö wongi, ba la'ila, no mate marafala no mege, i'otarai ŵa'a tou.

21 Ba itörö tödö Wetero ba imane khönia: He samahaö! faigi marafala andrö, ni'elifiu, no mate.

22 Ba itema lira Yesu, imane khöra: Mi'amati ba Lowalangi. 23 Si ndruhu niŵa'ögu khömi, na so zanguma'ö ba hili andrö: Beta'ögö ba tibo'ögö ba nasi, ba na lö mangiwa bakha dödönia, na faduhu dödönia itörö niŵa'önia, ba itörö khönia. 24 Andrö uŵa'ö khömi: Fefu hadia ia ni'andrömi, na mangandrö, mifati wa mitema, ba so ia khömi. 25 Ba na awena mangandrö ami, ba mi'efa'ö, na so hadia ia zala niha, ha niha ia, khömi, ena'ö Amami andrö ba zorugo göi, ibe'e aefa khömi lalömi. 26 Ba na lö mi'efa'ö zala, ba lö'ö göi i'efa'ö lalömi Amami andrö, si so ba zorugo.

 Fanofu ndra sangila amakhoita 

V. 27 Ba larugi zui Yeruzalema. Ba me mowaö-waö ia ba gosali, ba la'ondrasi ia ere sebua ba sangila amakhoita andrö ba satua mbanua andrö.

28 Ba lamane khönia: Hadia wa tola ölau da'ö? Ba ha niha zanehe khöu, wolau ya'ia?

29 Ba imane khöra Yesu: So nisofugu khömi zambalö, ba mi'ombakha'ö khögu, awena dania u'ombakha'ö khömi, hadia, wa tola ulau da'ö. 30 Famayagö idanö andrö, khö Yohane, hadia, moroi ba zorugo ia, ma moroi ba niha? Mi'ombakha'ö khögu.

31 Ba la'era-era tödöra, lamane: Na taŵa'ö: Moroi ba zorugo, ba imane dania khöda: Ba hana wa lö mamati ami no khönia? 32 Ba na taŵa'ö: Moroi ba niha ba ata'u ita niha sato, me ba dödöra fefu si ndruhu zama'ele'ö Yohane andrö.

33 Ba latema li Yesu lamane: Lö ma'ila.

Ba imane khöra Yesu: Ba lö'ö göi uŵa'ö khömi, hadia, wa tola ulau da'ö no mege.

Faza 12

Amaedola zohalöŵö ba kabu nagu 

I. 1 Ba ibörötaigö molau amaedola khöra, imane:

So niha, samazökhi kabu nagu, i'ölini, iko'o ba danö wolazi, ilau malige, ba ibe'e niseŵa kabu andrö ba zohalöŵö, ba mofanö ia, isaŵa danö bö'ö.

2 Ba ifatenge zawuyu ba zohalöŵö andrö, me no inötö, ena'ö ihalö mbua nagu, ba kabu andrö, ba zohalöŵö andrö. 

3 Ba lahalö da'ö, laböbözi ba lafatenge manö mangawuli, lö labe'e.

4 Ba ifuli ifatenge khöra zawuyu bö'ö; ba lafesokho högö da'ö ba la'o'aya ia. 

5 Ba ifatenge danö bö'ö, ba latema labunu da'ö. Ba ato na danö bö'ö, ba so labözi-bözi, ba so, ba labunu.

6 Ba so na khönia nono, ha samösa, ono omasiö, da'ö nifatengenia khöra sa furia, imane: Ata'u ira nonogu.

7 Ba sohalöŵö no mege, ba faoma lamane khö nawöra: Sanema ondröita da'ö; talabu, tabunu ia, ba khöda gondröita andrö. 

8 Ba lahalö ia, labunu, ba latibo'ö baero kabu nagu andrö.

9 He iwisa dania sokhö kabu nagu andrö? Möi ia dania mamakiko sohalöŵö andrö, ba ibe'e ba danga danö bö'ö kabu no mege.

10 Hadia, lö'ö göi ni'ilami zi so ba zura andrö: "Gowe andrö, nitibo'ö zotomo andrö, ba notobali toyo ba watalinga; 1

1 moroi khö Zoaya da'ö, ba sahöli-höli dödöda, nata'ila?"

12 Ba la'alui lala wondra'u ya'ia. ba ata'u ira niha sato; aboto sa'ae ba dödöra, wa khöra iböbögö gamaedola andrö. Ba laröi ia, mofanö ira.

 Sanandrösa ba mbeo 

II. 13 Ba lafatenge khönia warizaio ösa awö zi fao-fao khö Herode, ena'ö la'alani ia ba huhuo.

14 Ba möi ira, ba lamane khönia: He samahaö, ma'ila satulö ndra'ugö ba lö ba dödöu niha, lö'ö sa öfaigi mbawa niha ba si ndruhu wangombakha'öu lala andrö khö Lowalangi. Hadia, tola labe'e mbeo khö kaizaro, ma lö'ö? Hadia labe'e, hadia lö'ö?

15 Ba ya'ia, me no i'ila wamini tödö andrö khöra, ba imane khöra: Hadia wa mitandraigö ndra'o? Mi'oroma'ö khögu hua suku zambua.

Ba labe'e.

16 Ba imane khöra: Ha famaedo da'e ba ha ökhö zura andre?

Ba lamane khönia: Khö kaizaro.

17 Ba imane khöra Yesu: Hadia khö kaizaro, ba mibe'e khö kaizaro, ba hadia khö Lowalangi, ba mibe'e khö Lowalangi. Ba ahöli-höli dödöra khönia.

 Sanandrösa ba wemaoso zimate 

III. 18 Ba möi khönia zadukaio, sanguma'ö, lö femaoso zi mate, lasofu khönia, lamane:

19 He samahaö, no ifakhoi khöma Moze: na mate zi so talifusö, ba na toröi wo'omonia, lö ono, ba yamuhalö wo'omonia talifusönia, yamufonga'ötö dalifusönia.

20 Ba no so zi fatalifusö, dafitu; ba mangowalu zi samösa, ba me mate ia, ba lö nga'ötö. 

21 Ba ihalö ndra'alawe andrö si samösa, ba mate, lö nga'ötö; ba si manö göi wanete da'ö. 

22 Ba lö nga'ötö zi dafitu andrö.

Ba afuriata sibai, ba mate göi ndra'alawe andrö.

23 He wisa ba wemaoso zi mate andrö, na maoso ira, ha fo'omo ia, ba khöra andrö? noa sa dafitu ira, zangai ya'ia.

24 Imane khöra Yesu: Tenga andrö elungu ami, me lö aboto ba dödömi zi so ba zura, ba me lö aboto ba dödömi wa'abölö Lowalangi andrö?

25 Na maoso zi mate andrö, ba lö mangowalu ira, ba lö möi nihalö, hulö mala'ika ba zorugo ira dania.

26 Ba ba zi mate andrö, wa maoso ira, ba hadia, lö ni'ilami ba zura Moze, ba ngafu ndroi andrö, me humede khönia Lowalangi, me imane: "Lowalangi Gaberahamo ndrao, ba Lowalangi Giza'aki ba Lowalangi Yakobo?" 

27 Tenga Lowalangi zi mate ia, no Lowalangi zauri; no abölö-bölö wa'elungumi andrö.

 Oroisa fondrege ebua 

IV. 28 Ba i'ondrasi ia sangila amakhoita, samösa; no irongo, me fahuhuo ira ba no i'ila, enahöi wamu'ania; isofu khönia, imane: Hadia goroisa si föföna sibai?

29 Imane Yesu: Da'ö zi föföna:

"Mifondrondrongo, ya'ami, Iraono Gizeraeli, ha samösa Zoaya, Lowalangida, ha ya'ia Zo'aya; 

30 ba omasi'ö Zoaya, Lowalangiu andrö, moroi si'aikö ba dödöu, nosou ma'asambua zangomasi'ö ya'ia, ba horigö gera-erau, awö wa'abölöu, wangomasi'ö ya'ia.

Ba fanetenia:

31 "Omasi'ö zahatö khöu, si mane fa'omasiu ndra'ugö."

Oroisa bö'ö, sebua moroi andrö, ba lö'ö.

32 Ba imane khönia sangila amakhoita andrö: Ya'ia, samahaö, si ndruhu.
niwa'öu, ha samösa, ba lö tanöbö'ö baeronia. 

33 Ba fangomasi'ö ya'ia andrö, moroi si'aikö ba dödö, awö wa lahorigö gera-era, awö wa'abölö, wangomasi'ö ya'ia ba fangomasi'öda sahatö khöda, si mane fa'omasida ita, ba no tohude wa'asökhi da'ö, moroi ba wa'asökhi zumange nitunu, awö zumange nitaba, fefu.

34 Ba me i'ila Yesu, tenga sambö era-era ia, wanema li, ba imane khönia: Lö aröu tö, ba banua Lowalangi ndra'ugö.

Ba oi sa'ae ata'u ira, wanofu khönia hadia ia.

 Nga'ötö Keriso 

V. 35 Ba humede Yesu, imane, wamahaö ba gosali: Hana wa laŵa'ö sangila amakhoita, ma'uwu Dawido Keriso andrö? 

36 No ya'ia, Dawido, zanguma'ö moroi ba Geheha ni'amoniö: "No iŵa'ö So'aya khö Zo'aya ya'o andrö: Dadao ba gambölögu, irege ube'e tou barö gaheu zi fatiu tödö khöu." 

37 Ya'ia, Dawido, zi faso'aya khönia, ba he moroi, wa ma'uwunia? Ba no wa'omasi niha sato wamondrongo khönia.

 Fangelama ba zangila amakhoita 

VI. 38 Ba imane wamahaö ya'ira: Mi'angelamaisi zangila amakhoita andrö, somasi mamaru baru sanau, somasi na la'owai ira ba kade, 

39 somasi dadaoma tanö yaŵa ba zekola ba he naha tanö yaŵa ba walöŵa; 

40 si manga gölö lakha mbanua, sangaragö fangandrö, ena'ö la'ila niha; tedou wa'abe'e huku, si göna ira dania, labe'e si manö.

 Ame'ela lakha mbanua 

VII. 41 Ba mudadao ia ba gamaudu naha game'ela, ifaigi he wisa wame'e zato kefe ba naha game'ela andrö.

Ba ato zo'ana'a, ebua labe'e.

42 Ba so lakha mbanua, si numana, ibe'e bakha dombua rimi, tobali sambua se.

43 Ba humede Yesu ba nifahaönia, imane khöra: Si ndruhu niŵa'ögu khömi, ebua nibe'e lakha mbanua si numana andrö, moroi ba khöra fefu, same'e kefe ba naha game'ela. 

44 A'oi sa moroi ba zi töra khöra labe'e, ba ya'ia, ba moroi ba zambö khönia ibe'e, fefu hadia ia zi so khönia, balazonia ma'afefu.

Faza 13

Fangombakha fanudugö Yerusalema 

I. 1 Ba mofanö ia, iröi gosali,

ba imane khönia nifahaönia samösa: He samahaö, faigi wa'ebua gara andrö ba fa'ebua gosali andrö!

2 Ba imane khönia Yesu: Ö'ila gosali sebua andrö? Sambua manö lö'ö dania si toröi ba dete nawönia yaŵa kara, si lö ladudugö.

3 Ba me dumadao ia ba hili wanikha, ba gamaudu gosali, ba lasofu khönia ira Fetero, Yakobo, Yohane ba Andrea, ba zi ha ya'ira, lamane: 4 Ombakha'ö khöma, ha wa'ara dania da'ö? ba hadia dandra, na inötö da'ö fefu dania?

5 Ba ibörötaigö Yesu, imane khöra: Mifaigi, fa lö ifaelungu ami niha. 6 Ato zi so dania, sanagö töigu, ba lamane dania: Ya'odo, ba ato lafaelungu.

7 Ba na mirongo wanuwö-nuwö ba turia wanuwö-nuwö, ba böi tokea dödömi; lötolalö si manö, ba tenga fa'atua danö na sa. 8 Maoso sa dania zi sambua soi, udu zi sambua, ba si sara öri, udu zi sara; sosò ndruru danö misa ba sosò lofo mbanua. Böröta wa'afökhö da'ö.

9 Ba mifaigi-faigi, he miwisa ami. Latou'ö dania ami ba danga zalaŵa rafe ba la'ohe ami ba walukhata, labözi-bözi ami, la'ohe ami barö gumandru ba barö razo, börö ndra'o, ba wamaduhu'ö khöra. 10 Ba lötolalö te'ombakha'ö duria somuso dödö andrö ua ba niha fefu, ha soi ira.

11 Ba na la'ohe ami, ba wame'e ba dangara ya'ami, ba böi mihönagö mi'abusi tödö, hadia niŵa'ömi dania, hadia nibe'e ba dödömi, na inötö wehede andrö, da'ö miŵa'ö; tenga sa ya'ami zihede, Eheha ni'amoni'ö andrö zihede.

12 Ba itou'ö ba danga zamunu ya'ia dalifusönia sotalifusö ba si manö zo'ono ba nononia, ba maoso ndraono, udu ndra amara, ba wamunu la'ohe. 13 Ba dozi niha fatiu dödö khömi, börö döigu. Ba sanau ölö, irugi gamozua, da'ö ni'orifi.

14 Ba na mi'ila so ba zi tenga nahania zogoro ita andrö, böröta wa'adudu — yamube'e ba dödönia sombaso da'e — ba yamoloi ba hili zi so ba Yudaia. 15 Ba si so ba dete nomo yaŵa, ba böi yamöi tou, böi yamöi yomo, ba wangai hadia ia ba nomonia. 16 Ba si no möi ba nowi, ba böi yamufuli ia furi, ba wangai barunia.

17 Ba alai zanabina ba si so ono, ba mbagi zusu, na luo da'ö. 18 Ba mi'angandrö, fa böi na baŵa deu. 19 Famakao sa dania luo da'ö, lö irai si manö, i'otarai mböröta hadia ia fefu nifazökhi Lowalangi, irugi da'e, ba lö'ö manö göi simanö dania.

20 Ba na lö i'önaigö ena'ö mbaŵa da'ö So'aya, ba samösa lö auri niha ena'ö; ba börö nitutuyu andrö, si no itutuyu, wa no i'önaigö mbaŵa da'ö.

21 Ba ba da'ö dania, na so zanguma'ö khömi: Ya'e Keriso andrö, hiza! ba böi mifati. 22 Ba maoso dania Keriso faya ba sama'ele'ö sofaya, ba lafazökhi dandra, awö gila-ila, ba wamaelungu nitutuyu andrö göi, na böla. 23 Ba ya'ami, mifaigi, no uhönagö uŵa'ö khömi da'ö fefu.

 Fa'atua danö 

II. 24 Bana luo da'ö, na no aefa wamakao no mege, ba taya haga luo, ba lö'ö sa'ae dania muhaga mbaŵa, 25 ba atoru ndröfi moroi ba mbanua si yaŵa, ba humeu-heu wangarö andrö, ba mbanua si yaŵa.

26 Ba la'ila dania Nono Niha, si so moroi sa ba lawuo, a'oi so wa'abölö, awö lakhömi.

27 Ba ifatenge dania mala'ikania andrö, ba i'owuloi nitutuyu andrö, moroi ba zi fasui, i'otarai wondrege danö, irugi gahe mbanua ba wondrege tanö sa.

28 Ba ba marafala mitöngöni wamaedo andrö. Na mo'idanö ndrahania, na tumbu lehe-lehe, ba mi'ila, wa no ahatö mbaŵa wa'aukhu zino. 29 Si manö göi ami, na mi'ila itörö da'ö no mege, ba oroma khömi, no ahatö ia.

30 Si ndruhu niŵa'ögu khömi, lö fakhamö atua niha si sagötö andre, irugi itörö da'ö fefu. 31 Atua mbanua si yaŵa dania ba atua danö, ba lö awu'a ligu. 32 Ba baŵa andrö ba inötö, ba lö sangila, mala'ika ba zorugo göi lö'ö, Ono göi lö'ö, ha Ama zangila.

 Famarou ba wa lö mörö 

III. 33 Mifaigi, böi miförö; lö'ö sa mi'ila ginötö. 34 Hulö niha sofanö, sondröi omonia, same'e ba danga zawuyunia hadia ia khönia, sanguma'ö halöŵö zamösana ba sanguma'ö khö zanaro ba mbawandruhö, böi mörö ia. 35 Ba böi miförö, lö'ö sa mi'ila ginötö wa'aso zatua baomo andrö, na tanö owi, ba ma na talu mbongi, ba ma na miwo manu, ba ma na moluo, 36 fa böi mörö ami, i'ila, na so ia lö mudöna-döna. 37 Ba hadia niŵa'ögu khömi, ba khömi fefu uŵa'ö: böi miförö!

Faza 14

Famagölö ba wamunu ya'ia 

I. 1 Ba hatö dua wongi, ba fasa andrö ba baŵa roti si lö mu'aisöni. Ba la'alui ere sebua ba sangila amakhoita he lawisa wangonekhesi fondra'u ya'ia, ba famunu ya'ia. 2 Lamane sa: Böi ba gowasa, fa böi aekhu niha.

 Fombayoini ya'ia 

II. 3 Ba me so ia ba Mbetania, ba nomo Zimoni andrö, sobou auri, me manga ia, ba so ndra'alawe, so khönia zamba buli-buli kara zi ndruhu wanikha naridu, sebua böli, ba iboto mbuli-buli, ba ifaduwa ba högö Yesu wanikha andrö.

4 Ba so ösa zikökö-kökö tödöra, lamane: Hadia wa la'alimagösi wanikha andrö. 5 Tola sa la'amawa mena'ö wanikha andrö, töra otu a lima wulu rufia, ba tola tebe'e ba zinumana. Ba kumökö-kökö ira khönia.

6 Ba imane Yesu: Böi mitegu ia; hadia wa mibusi dödönia? Si sökhi nilaunia khögu. 7 Lö tebulö awömi zi numana, ba tola mitolo ira, na edöna ami, ba ya'o, ba tenga si lö tebulö khömi. 8 No ilau ndrege zi tola ilau; no ihönagö ibayoini mbotogu, ba wogo'o ya'o. 9 Ba sindruhu niŵa'ögu khömi, heza misa teturiagö duria somuso dödö andrö, ba guli danö ma'asagörö, ba da'ö göi te'ombakha'ö nilau da'e, ba wanörö tödö ya'ia.

10 Ba möi khö gere sebua Yuda andrö, banua Kariota, awö zi felendrua, ba wemanga mbölinia khöra. 11 Ba omuso dödöra, me larongo, ba lafabu'u khönia labe'e gana'a. Ba i'alui he wisa zenahöi, wangombakha ya'ia.

 Fangombakha zimanga mbölinia 

III. 12 Ba me baŵa roti si lö mu'aisöni, si föföna, ba nitaba fasa andrö, ha lamane khönia nifahaönia: Heza zomasi'ö, heza möiga mangasiwai, ena'ö ö'a wasa andrö?

13 Ba ifatenge nifahaönia, darua, imane khöra: Mi'ae miyomo ba mbanua, ba falukha ami niha, solohe migö nidanö, mi'o'ö ia. 14 Ba ba zi möi ia yomo ba nomo, ba da'ö mimane khö zokhö omo: Da'ö niŵa'ö zamahaö khöu: Hezo nahagu andrö, heza u'a wasa andrö, awö nifahaögu? 15 Ba i'oroma'ö khömi dania mbate'e sebua, ba si sagötö, si no labe'e tufo, si no muhaogö; ba da'ö mi'asiwai khöda.

16 Ba möi nifahaö andrö, larugi yomo ba mhanua, ba itörö niŵa'önia khöra. Ba la'asiwai wasa no mege.

17 Ba me tänö owi, ba so ia, awö zi felendrua.

18 Ba me no mudadao ira, me manga, ba imane Yesu: Si ndruhu niŵa'ögu khömi, samösa ba khömi sorudu manga khögu zi manga mböligu dania.

19 Ba ibörötaigö abu dödöra, ba oi zara lamane khönia: Hadia ya'odo?

20 Ba imane khöra: Samösa ba zi felendrua, si falulu manga khögu. 21 Itörö sa lalania Ono Niha, itörö zi so ba zura ba khönia, ba alai niha andrö, si manga mböli Nono Niha; sökhi ba niha andrö, lö tumbu ia mege.

 Fangoroi'ö wemanga ni'amoni'ö 

IV. 22 Ba me manga ira, ba ihalö roti, ifahowu'ö ba iboboto, ibe'e khöra, imane: Mitema, mi'a, botogu da'e. 23 Ba ihalö mako, i'aohasi gölö Lowalangi, ibe'e khöra, ba labadu, dozi ira. 24 Ba imane khöra: Dogu da'e, do gamabu'ula li, saduwa salahi zato. 25 Si ndruhu niŵa'ögu khömi, lö'ö manö sa'ae ubadu nösi mbua nagu andrö, irugi luo wamadugu si bohounia, ba mbanua Lowalangi andrö.

26 Ba me no aefa manunö ira, ba möi ira baero, ba gahe hili wanikha andrö.

27 Ba imane khöra Yesu: Dozi dania ami te'ala, si mane sa ba zura: "Ubago dania gubalo andrö, ba sumawili mbiri-biri andrö nikubaloi." 28 Ba na aefa maoso ndra'o, ba mowaö-waödo ba Galilaia, fönami.

29 Ba imane khönia Fetero: He dozi te'ala ira, ba ya'o, ba lö te'ala.

30 Ba imane khönia Yesu: Si ndruhu niŵa'ögu khöu, iada'e bongi andre, lö fakhamö mendrua miwo zilatao, ba no medölu ö'osilö'ögö ndra'o.

31 Ba ihötöi fanguma'ö: Ba he matedo awöu, ba tebai u'osilö'ögö ndra'ugö. Ba si manö wanguma'ö ndra nifahaö fefu.

 Fangandrö ba Gezemane 

V. 32 Ba larugi halama, Gezemane döinia, ba imane ba nifahaönia: Midadao ba da'e, irege no mangandrö ndra'o.

33 Ba i'ohe awönia ndra Fetero, Yakobo, Yohane, ibörötaigö manizi-nizi ba abu dödö.

34 Ba imane khöra: Abu sibai dödögu, irugi wa'amate; mi'iagö da'e ba böi miförö.

35 Ba mofanö ia, lö aröu, ifalögu tou ia ba danö ba mangandrö, ena'ö italu'i ia inötö andrö, na böla. 36 Imane: He Aba, Ama, lö hadia ia zi tebai ndra'ugö; heta khögu mako andrö; ba böi somasi ndra'o, somasi ndra'ugö sa.

37 Ba ifuli ia, ba no mörö ira, me irugi,

ba imane khö Wetero: He Simoni, si mörö ndra'ugö? Tebai si lö mörö ndra'ugö mato saza? 38 Böi miförö ba mi'angandrö, fa böi itörö ami fanandraigö. Aoha sa gölö dödö, ba si no ambö fa'ahölö nösi.

39 Ba ifuli möi mangandrö, si mane mege no linia. 40 Ba me ifuli ia, ba no mörö zui ira, me irugi, me no abua guli höröra, ba lö la'ila hadia niŵa'öra, wanema linia.

41 Ba so zui ia, me no medölu, ba imane khöra: Miförö sa'ae ba mi'olombase! No abönö. No inötö, hiza, tetou'ö ba danga niha si so horö Nono Niha. 42 Mifaoso! talabu; hiza, no ahatö zi manga mböligu andrö.

 Lara'u ia 

VI. 43 Ba i'anema'ö, me muhede ia na, ba so Yuda, banua Kariota andrö, awö zi felendrua, ba ato zi fao khönia soföda ba sobago gama, nifatenge gere sebua ba sangila amakhoita ba satua mbanua andrö. 44 Ba no iŵa'ö khöra dandra si manga mböli andrö, no imane: Si fa'ago bawa ndra'o, da'ö ia, da'ö mira'u ba mi'ohe, mi'aro'ö.

45 Ba me so ia, ba i'anema'ö i'ondrasi Yesu, imane khönia: He samahaö! ba fa'ago bawa ia khönia.

46 Ba lababaya, lara'u.

47 Ba isöbi wöda si samösa, awö zi so ba ngai andrö, itema igukhui zawuyu gere sebua, i'eŵa dalinga.

48 Ba humede Yesu, imane khöra: Hulö na ba zorabu möi ami, moföda ami ba mobago gama, wondra'u ya'o. 49 Ero ma'ökhö so ndra'o khömi ba gosali, mamahaö ndra'o, ba lö nira'umi ya'o; ba ena'ö itörö zi so ba zura.

50 Ba laröi ia [awönia], oi zara moloi. 51 Ba so nono matua samösa, solo'ö ya'ia, ha sambua mbaru, baru muko si sökhi; ba lara'u ia. 52 Ba iröi furi mbaru muko andrö ba moloi lö baru.

 La'etu'ö hukunia 

VII. 53 Ba la'ohe khö gere sebua Yesu; ba falukha gere sebua fefu ba satua mbanua ba sangila amakhoita andrö.

54 Ba i'o'ö Fetero, aröu moroi furi, irugi baolayama gere sebua, ba mudadao ia, awö genoni andrö, moleu ia, ba zinga galitö.

55 Ba la'alui wamöbögö horö khö Yesu ere sebua, awö zalaŵa rafe sebua fefu, ba wamunu ya'ia, ba lö lasöndra. 56 Ato sa zamöbögö horö khönia, ba lö faoma wanguma'öra. 57 Ba so ösa zamöbögö khönia, lamane: 58 No marongo me iŵa'ö: Ududugö dania gosali andre, nifazökhi danga niha, ba ha tölu ngaluo u'angotomosi'ö danö bö'ö, si tenga nifazökhi danga niha. 59 Ba ba da'ö göi lö faoma wanguma'öra.

60 Ba maoso gere sebua, i'agö gotaluara, isofu khö Yesu, imane: Hadia, ma'ifu lö ötema li ba niböbögö da'ö khöu?

61 Ba lö hede-hedenia, ma'ifu lö itema li.

Ba manofu zui khönia gere sebua, imane khönia: Hadia, Keriso andrö ndra'ugö, ono Wondrege nisuno andrö?

62 Ba imane Yesu: Ya'ia, ba mi'ila dania dumadao Nono Niha ba gambölö wa'abölö andrö, ba so ia, ba lawuo ba mbanua si yaŵa.

63 Ba isika nukhania ere sebua, ba imane: Hadia sa'ae guna zi so ba mbörö? 64 No mirongo wangaoha-ngaoha andrö. He wisa ba dödömi? Ba oi zara la'etu'ö hukunia, huku famunu.

65 Ba labörötaigö ösa ladidiloi ia, labalugö mbawania ba lagukhui ia ba lamane khönia: Ama'ele'ö; ba latema lafalisi ia si'o enoni andrö.

 Fangosilö'ögö Wetero 

VIII. 66 Ba me so tou Wetero baolayama, ba so zawuyu gere sebua, ono alawe, samösa, 67 ba me i'ila Wetero, me moleu, ba inehegö, ba imane: Ya'ugö göi nawö mbanua Nazareta andrö, Yesu andrö.

68 Ba i'osilö'ögö, imane: Lö u'ila, hadia niŵa'öu, lö aboto ba dödögu. Ba möi ia baero, baolayama föna, ba miwo zilatao.

69 Ba i'ila ia sawuyu ono alawe no mege, ba ifuli ibörötaigö, imane ba zi so ba da'ö: Samösa da'e, awöra.

70 Ba ifuli i'osilö'ögö.

Ba lö ara, ba lamane zui si so ba da'ö khö Wetero: Sindruhu, awöra ndra'ugö; banua Galilaia sa ndra'ugö. 

71 Ba ibörötaigö i'elifi ia ba fahölu, imane: Lö u'ila ha niha da'ö, niŵa'ömi. 

72 Ba i'anema'ö ifuli miwo zilatao, no mendrua. Ba itörö tödö Wetero li Yesu, me imane khönia: Lö fakhamö mendrua miwo zilatao, ba medölu ö'osilö'ögö ndra'o. Ba me itörö tödönia, ba mege-ege ia.

Faza 15

La'etu'ö hukunia 

I. 1 Ba me moluo sibai, me no aetu huhuora, ere sebua ba satua mbanua ba sangila amakhoita ba salaŵa rafe sebua andrö, fefu, ba laböbö Yesu, la'ohe ia, labe'e ba danga Wilato.

2 Ba isofu khönia Filato, imane: Hadia, razo niha Yehuda ndra'ugö?

Ba itema linia, imane: Ya'ia niŵa'öu.

3 Ba laforege wangadugö ya'ia ere sebua andrö. 4 Ba ifuli isofu khönia Filato, imane: Hadia, ma'ifu lö ötema li? Hiza, fahöna manö khöra, wangadugö ya'ugö.

5 Ba ma'ifu lö'ö sa'ae itema li Yesu; tobali ahöli-höli dödö Wilato.

6 Ba ero na owasa, ba ibe'e aefa khöra nikuru, samösa, ha niha ni'andröra. 7 Ba so nikuru, awö zolaŵa andrö, Baraba döinia, awö zi no mange'e, me molaŵa niha.

8 Ba möi miyaŵa niha sato, labörögö mangandrö, itörö khöra si mane föna.

9 Ba itema lira Filato, imane: Hadia omasi ami, u'efa'ö khömi razo niha Yehuda andrö? 10 Noa sa i'ila, wa börö wa'afökhö dödö, wa labe'e ia ba dangania ere sebua.

11 Ba lafawe'e niha sato ere sebua andrö, ena'ö i'efa'ö khöra Mbaraba andrö.

12 Ba itema zui lira Filato, imane khöra: Ba hadia zomasi ami, he uwisa ba niŵa'ömi razo niha Yehuda ia?

13 Ba mu'ao zui ira: Foröfa ia!

14 Ba imane khöra Filato: Ba hadia horönia i?

Ba la'abölögö we'ao: Foröfa ia!

15 Ba edöna Wilato itörö zomasi niha sato, ba i'efa'ö khöra Mbaraba andrö, ifabözi'ö Yesu ba ibe'e niforöfa.

 Lafakao ia 

II. 16 Ba la'ohe ia baolayama, ba gödo gumandru, saradadu ba lafa'aso zi sabari andrö fefu. 17 Ba lafobaru ia baru luo soyo ba lalalau dakula doi, lafotakula ia. 18 Ba labörögö la'owai ia, lamane: Ya'ugö razo niha Yehuda? 19 Ba lafalisi högönia sukhu ba ladidiloi ia, latuhi danö, mangalulu khönia.

 Laforöfa ia 

III. 20 Ba me no aefa la'o'aya ia, ba laheta khönia mbaru luo soyo no mege ba lafonukha ia nukhania, ba la'ohe ia baero, ba wamoröfa ya'ia.

21 Ba laforege wanguma'ö ba zanörö lala, Simoni döi, banua Girene, si otarai nowi, ama ndra Alesandro Rufo, ena'ö i'ohe röfania.

22 Ba la'ohe ia ba naha andrö, sotöi Gologata, — sokamu'u geluahania. —

23 Ba labe'e önia nagu si faruka emuri; ba lö ibadu.

24 Ba laforöfa ia ba lafaosa nukhania, fadahö-dahö ira ba da'ö, ba wamaosa.

25 Ba labözi siŵa, me laforöfa ia. 26 Ba so zura horönia, nisura yaŵania: "Bazo niha Yehuda".

27 Ba darua laforöfa awönia, sorabu, samösa ba gambölö, ba samösa ba gaberania; ba itörö zi so ba zura andrö: 28 "No tebe'e awö zebua horö ia".

29 Ba latandraŵaisi ia sanörö, lafalikhö ira, lamane: Aha, sanudugö osali andrö, sangotomosi ya'ia, si ha tölu ngaluo. 30 Orifi ndra'ugö, ae tou moroi ba röfa andrö!

31 Simanö göi gere sebua andrö, mango'aya, faoma muhede ira khö nawöra, awö zangila amakhoita, lamane: Tanö bö'ö no i'orifi, ba lö i'ila i'orifi ia. 32 Keriso andrö, razo Ndraono Gizeraeli, yamöi tou iada'e, moroi ba röfa andrö, ena'ö ta'ila ba ena'ö mamati ita; latandraŵaisi göi ia niforöfa awönia.

33 Ba me laluo, ba ogömi-gömi danö ma'afefu, irege labözi tölu. 34 Ba me labözi tölu, ba mu'ao Yesu, ebua li, imane: Eloi! Eloi! lama sabakhtani? He Lowalangigu! He Lowalangigu! hana wa no ö'erogö ndra'o? geluahania.

35 Ba lamane ösa, si so ba da'ö, me larongo: Hiza, mu'ao khö Geliya.

36 Ba fagohi zamösa, ihalö rabo, ifo'ösi niro aisö, ibe'e ba mbalö zukhu, ifabadugö, khönia, imane: Böi ua, datafaigi, na möi Geliya, ba wangefa'ö ya'ia.

 Mate ia 

IV. 37 Ba mu'ao Yesu, ebua li, ba aetu noso.

38 Ba asika mba'a-ba'a andrö ba gosali, fabali manö, i'otarai si yaŵa, numalö mitou.

39 Ba me i'ila kumandra andrö, si so ba da'ö ba gamaudunia, wa si manö wa'amatenia, ba imane: Si ndruhu, Ono Lowalangi niha andrö.

40 Ba so göi ndra'alawe, samaigi-maigi moroi ba zaröu, ira Maria, banua Magadala andrö, ba Maria, ina ndra Yakobo side-ide Yose andrö, ba Salome andrö; 41 si no fago'ö-go'ö khönia, me so ia ba Galilaia, si no möi-möi ngoni-ngoninia, ba ato na danö bö'ö, si no fao khönia, we'amöi misi yaŵa ba Yeruzalema.

 Lako'o ia 

V. 42 Ba me no arakha bongi (baŵa wangehao, sara wongi lö sabato) 43 ba so Yosefo, banua Garimatia, salaŵa rafe, si sökhi amuata, sanötöna göi banua Lowalangi andrö; lö ata'u ia we'amöi khö Wilato, wangandrö boto Yesu.

44 Ba ahöli-höli dödö Wilato, wa noa sa'ae mate ia, ba ifakaoni'ö gumandra andrö, isofu khönia na no ara, me mate ia. 45 Ba meno irongo khö gumandra andrö, ba i'amualagö mboto no mege khö Yosefo andrö.

46 Ba i'öli muko, ihalö tou mboto, i'olohuni muko ba ibe'e ba lewatö nikhao ba gara, ba ifagaölö gowe ba mbawa lewatö andrö.

47 Ba lafaigi, heza lako'o ia ira Maria, banua Magadala andrö ba Maria ina Yose andrö.

Faza 16

Femaosonia 

I. 1 Ba me no aefa luo sabato, ba la'öli dalu-dalu ira Maria, banua Magadala ba Maria, ina Yakobo andrö, ba Salome andrö, ena'ö möi ira mombayoini ya'ia.

2 Ba ahulö sibai, me luo migu, möi ira ba lewatö, me tumbu luo. 3 Ba faoma lamane khö nawöra: Ha niha zamagaölö khöda gowe andrö, wangeheta ya'ia ba mbawa lewatö? 4 Ba me lafaigi, ba laila, no mufagaölö gowe andrö; ebua sibai sa.

5 Ba möi ira ba lewatö, ba la'ila nono matua, samösa, si dadao ba gambölö, sobaru sanau, safusi; ba tokea ira.

6 Ba imane khöra: Böi tokea ami. Yesu, banua Nazareta andrö ni'aluimi, niforöfa andrö, no maoso ia, lö ya'ia ba da'e; hiza naha, ba nibe'era ya'ia. 7 Ba mi'ae'e, miŵa'ö ba nifahaönia ba khö Wetero andrö, mowaö-waö ia fönami, we'amöi ba Galilaia; ba da'ö mi'ila ia dania, itörö dania niŵa'önia khömi.

8 Ba möi ira yaŵa, fulöi ira, wondröi lewatö; noa sa manizi-nizi ira ba no tobali dödöra; ba lö hede-hedera, me ata'u ira.

9 Ba me no maoso ia, si hulö wongi, me luo migu, ba oföna i'oroma'ö ia khö Maria andrö, banua Magadala, ba nifofanönia bekhu andrö, si dafitu.

10 Möi da'ö, i'ombakha'ö ba zi no fao-fao khönia, si no abu tödö, sege-ege. 11 Ba ya'ira, me larongo, no auri ia ba no i'ila ia Maria, ba lö faduhu dödöra.

12 Ba aefa da'ö, ba i'oroma'ö ia ba nawöra, darua, ba lala me möi ira ba mbanua bö'ö, bö'ö nga'eunia ha da'ö. 13 Ba möi da'ö, la'ombakha'ö ba danö bö'ö andrö, ba ba khöra göi, ba lö faduhu dödöra.

 Fangona ndra nifahaö 

II. 14 Furi ö i'oroma'ö ia ba zi felezara, me manga ira, ba itegu wa lö mamati ira ba fa'abe'e dödöra, wa lö si faduhu dödöra ba zangila ya'ia, me no maoso ia.

15 Ba imane khöra: Mi'ae mitöröi guli danö ma'afefu, mituriagö duria somuso dödo andrö, midozigö niha. 16 Ha niha zamati, nibayagö idanö, da'ö zi falukha fa'auri, ba mbanua furi, ba nitibo'ö zi lö mamati. 17 Ba da'ö dandra, si fao ba zamati andrö: Ba döigu lafofanö mbekhu; molau li si bohou ira, latuyu gulö, 18 ba na labadu langu, famunu, ba lö te'ala ira; latufa tangara zofökhö, ba döhö wökhö.

 Fanahae ba zorugo 

III. 19 Ba me aefa fahuhuo khöra Zo'aya, ba tefazaŵa ia miyaŵa ba zorugo, ba mudadao ia ba gambölö Lowalangi.

20 Ba ya'ira, ba mofanö mangombakha, fefu gofu heza, ba itolo So'aya, ifaduhu'ö daroma li tandra andrö, si fao khönia.

LUKA

Faza 1

Famobörö  

I. 1 Me no ato zanandraigö manura nidunö-dunö andrö, si no itörö ba khöda, 2 nifa'ema zi so ba mbörö andrö, sangombakha taroma li andrö, khöda, 3 ba no uŵa'ö göi tödögu, usura göi khöu, ya'ugö Teofilo si sökhi, uhaogö wamöfö'ö, me no uzofu-zofu sibai fefu, i'otarai mböröta 4 ena'ö faduhu dödöu, duhu nirongou andrö, ni'ombakha'ö khöu, wamahaö ya'ugö.

 Fangombakha Wa'atumbu Yohane  

II. 5 Me luo Herode andrö, razo Yudaia, ba so gere, Sakharia döinia, ma'uwu Gabia, ba fo'omonia, ba ma'uwu Ga'aroni, Elizabe döi. 6 Ba no faoma satulö tödö ira, föna Lowalangi, la'o'ö goroisa Zo'aya fefu, awö gamakhoita, lö sinegu. 7 Ba lö ono khöra, me si lö mo'ono Gelizabe, ba faoma no numalö ndröfira. 

8 Ba tobali me mo'ere ia föna Lowalangi, me inötö khöra ma'uwu Gabia, ba göna ia fanunu kumöyö, 9 (fadahö-dahösa huku ba gere, wangohonogöi da'ö) ba möi ia ba gosali Zo'aya. 10 Ba niha sato fefu, ba mangandrö baero, barö wanunu kumöyö andrö. 

11 Ba i'ila mala'ika Zo'aya, ba gambölö naha wanunu kumöyö. 12 Ba tokea Zakharia me i'ila da'ö, ihawui ia fa'ata'u. 

13 Ba imane khönia mala'ika andrö: Böi ata'ufi, Sakharia, me no tefondrondrongo wangandröu, ba mo'ono khöu dania wo'omou, Elizabe, ono matua, ba öbe'e töinia Yohane. 14 Ba omuso dödöu ba owua-wua dödöu, ba ato zomuso tödö, ba wa'atumbunia. 15 Me ebua dania ia, föna Zo'aya; agu ba sofi, ba lö ibadu, ba no fahöna dania khönia Geheha ni'amoni'ö, moroi ba dalu ninania, 16 ba ato dania ibe'e lafuli ira, Iraono Gizeraeli, khö Lowalangira, So'aya. 17 Ba sowaö-waö fönania ia, so khönia Geheha Geliya ba fa'abölönia, ba wamuli tödö ndra ama ba ndraono, ba ba wamuli si lö molo'ö ba wa'atua-tua zatulö, ba wanga'asogö banua nihaogö, khö Zo'aya. 

18 Ba imane Sakharia khö mala'ika andrö: Heza oroma khögu da'ö? Noa sa atua ndra'odo, ba fo'omogu andrö, ba no numalö ndröfi. 

19 Ba itema linia mala'ika andrö, imane khönia: Gaberi'eli ndra'odo, si so föna Lowalangi, ba no tefatenge ndra'o, ba wehede khöu ba ba wanuriagö khöu turia somuso dödö andrö. 20 Ba hiza, si lö hede ndra'ugö dania, tebai muhede'ö, irugi luo itörö da'ö, börö wa lö si faduhu dödöu ba ligu andrö; itörö dania, na baŵania. 

21 Ba labaze-baze'ö Zakharia niha sato, ba ahöli-höli dödöra wa'arania ba gosali. 

22 Ba me möi ia baero, ba tebai humede ia khöra ba aboto ba dödöra, no i'ila gangilata ba gosali, ba ifazaŵa dangania, tandra; ba si manö-manö ia dania, si lö hede. 23 Ba me no aefa mbaŵa halöŵönia, ba mofanö ia ba khöra. 

24 Ba me aefa luo da'ö, ba manabina Gelizabe, fo'omonia, ba ibini'ö ia lima waŵa wa'ara, imane:  25  Si manö wolau Zo'aya khögu, me baŵa wamaiginia ya'o, ba wameta fa'ailagu andrö ba niha.

 Fangombakha Wa'atumbu Yesu  

III. 26 Ba arakha önö waŵa, ba ifatenge mala'ika Gaberi'eli andrö Lowalangi ba mbanua Galilaia, sotöi Nazareta, 27 khö nono alawe, sinandra ndramatua, sotöi Yosefo, ma'uwu Dawido; ba töi nono alawe andrö, ba Maria. 

28 Ba möi si bakha khönia mala'ika andrö, imane: Ya'ugö, si no falukha fa'ebua dödö! Yamutolo'ö So'aya! 

29 Ba tobali dödönia, ba niŵa'önia andrö, imane dödönia: Hadia wangowai da'ö? 

30 Ba imane mala'ika andrö khönia: Böi ata'ufi Maria; noa sa falukha'ö wa'ebua dödö khö Lowalangi; 31 ba hiza, manabina dania ndra'ugö, ba mo'ono'ö ono matua, ba öbe'e töinia Yesu. 32 Salaŵa dania da'ö, ba labe'e töinia Nono Wondrege Zalaŵa, ba ibe'e khönia Lowalangi So'aya dadaoma duania Dawido. 33 Ba samatörö ma'uwu Yakobo ia, götö-götö wa'ara, ba si lö aetu wa'asalaŵania andrö. 

34 Ba imane Maria khö mala'ika andrö: He wisa lala da'ö, me lö u'ila ndramatua? 

35 Ba itema linia mala'ika, imane khönia: So dania Geheha ni'amoni'ö, ba ilumö'ö ndra'ugö fa'abölö Wondrege Zalaŵa; andrö göi labe'e töi ni'amoni'ö andrö, si tumbu dania, Nono Lowalangi. 36 Ba hiza Gelizabe andrö, sitengabö'ömi, no manabina göi, ono matua, ba wa'atuania, no arakha önö waŵania iya'e, niŵa'ö föna, si lö ono. 37 Lö'ö sa hadia ia zi tebai ba Lowalangi. 

38 Ba imane Maria: Hiza, enoni Zo'aya ndra'o, ya'itörö khögu niŵa'öu. Ba iröi ia mala'ika no mege.

 Möi tome Gelizabe Maria  

IV. 39 Ba maoso Maria, me luo da'ö, i'alio'ö we'amöi ba hili, isaŵa mbanua Yuda; 40 möi ia yomo ba nomo Zakharia, ba i'owai Gelizabe andrö. 

41 Ba tobali, me irongo Elizabe wangowai Maria andrö, ba manara dabinania ba dalunia. Ba fahöna khö Gelizabe Geheha ni'amoni'ö, 42 ba humede ia, ebua linia, imane: Nifahowu'ö ndra'ugö, moroi ba ndra'alawe bö'ö, ba nifahowu'ö dabinamö andrö! 43 Ba he moroi khögu da'ö, wa möi khögu nina Zo'aya ya'o? 44 Hiza sa, me irongo tögi dalingagu wangowaimö andrö, ba manara dabina ba dalugu, ba wa'owua-wua dödö. 45 Ba ya'ahowu zi no faduhu tödö, me itörö dania nifa'ombakha'ögö Zo'aya khönia. 

46 Ba imane Maria: "Isuno Zo'aya tödögu, 47 ba no owua-wua dödögu, börö Lowalangi, sangorifi ya'o, 48 me no inehegö wa'anumana genoninia andre. Hiza sa, i'otarai da'e, ba lafahowu-howu'ö ndra'o dozi ma'uwu, 49 me no ebua itolodo sabölö andrö ba ni'amoni'ö döinia. 50 Ba fa'ahakhö dödönia andrö, ba götö-götö wa'ara, khöra sangata'ufi ya'ia. 51 No i'oroma'ö wa'abe'e dangania. No ifazaewe zi fayaŵa ba gera-era dödöra,  52 No itimba zalaŵa ba dadaomara, ba no ibali'ö salaŵa zide-ide. 53 Solofo, ba no i'abusoi'ö si sökhi, ba so'ana'a, ba no ifofanö lö öra 54 No itolo genoninia Izeraeli, ena'ö itörö tödönia wa'ahakhö dödö andrö, 55 si mane niŵa'önia khö ndra tuada khö Gaberahamo ba ba ma'uwunia, si lö aetu". 

56 Ba mato tölu waŵa wa'ara Maria khönia, awena ifuli ia khöra.

 Fa'atumbu Yohane  

V. 57 Ba irugi baŵa Gelizabe, baŵa wo'ono khönia, ba madono ia, ono matua. 58 Ba larongo banuara ba talifusöra, wa no abölö wa'ahakhö dödö Zo'aya khönia, ba omuso dödöra göi, awönia. 

59 Ba me no aefa zi fitu bongi, ba möi ira mamoto ono andrö, ba labe'e töinia döi namania, Sakharia andrö. 

60 Ba humede ninania, imane: Böi! Yohane labe'e töinia. 

61 Ba lamane khönia: Samösa lö'ö, motöi ya'ami, sotöi da'ö. 62 Ba lakhawi tangara namania, wanofu, hadia zomasi ia, töi nono. 

63 Ba i'andrö wanura, isura, imane: Yohane döinia. Ba oi ahöli-höli dödöra. 

64 Ba i'anema'ö tebokai mbawania, ba aefa lelania, ba humede ia, isuno Lowalangi. 

65 Ba tobali ihawui fa'ata'u fefu mbanuara, ba tedunö-dunö da'ö fefu ba hili Yudaia andrö ma'asambua. 66 Ba latanö ba dödöra dozi samondrongo, lamane: Ta'ila he wisa dania nono da'ö? noa sa göi itolo ia tanga Zo'aya.

 Fanunö Zakharia 

VI. 67 Ba fahöna Geheha ni'amoni'ö khö namania Sakharia, mama'ele'ö ia, imane: 

68 "Nisuno Zo'aya, Lowalangi Ndraono Gizeraeli andrö, me no möi ia mufaigi mbanuaNia, ba me no i'asogö khöra wangöhöli, 69  ba no ifasindro khöda dandru fangorifi, ba nomo genoninia Dawido andrö, 70 itörö nifaŵa'ögönia, ni'ombakha'ö zama'ele'ö ni'amoni'ö andrö khönia, sagötö tanö sa'ae: 71 fangefa ba nemalida, ba ba danga zi fatiu tödö khöda fefu. 72 Ena'ö ihakhösi tödö ndra tuada ba ena'ö itörö tödönia gamabu'ula li, ni'amoni'ö andrö khönia, 73 fahölusa andrö, me fahölu ia khö duada Aberahamo; 74 ba wanolo ya'ita, fa döhö wa'ata'u, aefa ita ba danga nemalida, enoninia ita, 75 sohau-hau ita ba satulö tödö, fönania, sagötö ya'ita. 76 Ba ya'ugö, ono, ba sama'ele'ö khö Wondrege Zalaŵa andrö labe'e töimö, me sowaö-waö ndra'ugö föna Zo'aya, ba wangehao lalania, 77 ba wamotokhi ba dödö mbanuaNia wangorifi andrö, ba wangefa horöra andrö; 78 börö wa'ahakhö dödö Lowalangi andrö, si ndruhu-ndruhu; ba da'ö moroi, wa no möi mufaigi ita zi tumbu moroi si yaŵa andrö, 79 ba wangoroma'ö ya'ia khöra, si dadao ba zogömi-gömi ba ba lumö wa'amate, ba ifasao ita ba lala saekhu ba wa'ohahau dödö."

80 Ba manöi nono, ba tobali sabölö eheha, ba ba danö si mate so ia, irugi luo wama'ele'ö ya'ia ba Ndraono Gizeraeli.

Faza 2

Fa'atumbu Yesu 

I. 1 Ba me luo da'ö, ba ibe'e goroisa kaizaro Auguso, latanö ba zura fefu döi niha ba danö. 2 Fananö töi andrö, ba si föföna, me luo kumandru ba Ziria Girenio andrö. 3 Ba möi niha fefu, ba wamatanö'ö töira ba zura, isaŵa mbanua zatua khöra zamösana.

4 Ba möi göi misi yaŵa Yosefo andrö, moroi ba Galilaia, moroi ba mbanua Nazareta; isaŵa Yudaia, mbanua Dawido andrö, sotöi Betilekhema, me ma'uwu Dawido ia, 5 ba wamatanö'ö ba zura töira, awö Maria, fo'omonia, si no manabina.

6 Ba tobali, me so ira ba da'ö, ba irugi baŵania wo'ono, ba madono ia, 7 ononia si a'a, ono matua, ilölö ba ifagaya ba luha, me lö nahara ba nomo ba zi mörö zikoli.

8 Ba so gubalo ba danöra andrö, si mörö ba danö, manaro biri-birira, ba zi bongi. 9 Ba i'ondrasi ira mala'ika Zo'aya, ba ifasui ira haga Zo'aya, ba oi so wa'ata'ura.

10 Ba imane khöra mala'ika andrö: Böi mi'ata'ufi. Hiza sa, uturiagö khömi wa'omuso dödö, sabölö-bölö, si rugi niha fefu dania. 11 Me no tumbu khömi zangorifi andrö, bongi andre, Keriso, So'aya, ba mbanua Dawido. 12 Ba da'ö dandra khömi; ba luha yaŵa dania mi'ila nono, no mulölö.

13 Ba i'anema'ö so mala'ika zorugo sato, awö mala'ika no mege, lasuno Lowalangi, lamane: 14 Lakhömi khö Lowalangi si yaŵa, ba fa'atulö ba guli danö, ba niha ni'omasi'ö andrö.

15 Ba me no mofanö mala'ika andrö, ba zorugo, me no laröi ira, ba faoma lamane kubalo andrö khö nawöra: Talabu ba Mbetilekhema ba tafaigi da'ö, nifa'ombakha'ögö Zo'aya khöda. 16 Ba la'alio'ö we'amöi, ba falukha ira ndra Maria, Yosefo, awö nono no mege, nifagaya ba luha.

17 Ba me no la'ila, ba la'ombakha'ö daroma li andrö, niŵa'ö khöra, ba nono andrö.  18 Ba dozi samondrongo, ba ahöli-höli dödö, ba ni'ombakha'ö gubalo andrö khöra.

19 Ba lö olifu Maria fefu niŵa'ö andrö, ifatou-tou tödönia.

20 Ba lafuli ira kubalo andrö, lafosumange Lowalangi, lasuno ia, ba nirongora ba ba ni'ila höröra, balazi niŵa'ö khöra.

 Famoto Yesu 

II. 21 Ba me no irugi fitu bongi, ba wamoto ya'ia, ba labe'e töinia Yesu, nitötöi mala'ika no, me lö'ö na tabina ia. 22 Ba me no aefa mbongi wangehao khö Maria, niŵa'ö ba goroisa Moze andrö, ba la'ohe ba Yeruzalema nono, ba wangaruwusi ya'ia khö Zo'aya.  23 La'o'ö zi so ba zura goroisa Zo'aya, imane: Fefu nono matua, na si a'a nono khö ninania, ba ni'amoni'ö khö Zo'aya 24 ba wame'e sumange, si mane niŵa'ö ba goroisa Zo'aya, dombua wune, ba ma dombua nono marafadi.

 Fangaruwusi ba gosali 

III. 25 Ba hiza, so niha ba Yeruzalema Simeoni döinia, ba satulö tödö niha da'ö, sangata'ufi Lowalangi, no ibalo-baloi wondrara dödö Ndraono Gizeraeli andrö, ba so Geheha ni'amoni'ö ba dödönia. 26 Ba no ibokai khönia Eheha Ni'amoni'ö andrö, lö tola i'ila wa'amate, na lö ni'ilania ua Keriso Zo'aya andrö.

27 Ba möi ia ba gosali, nifarou Geheha; ba me la'ohe bakha nonora Yesu ira inania, ba wanörö khönia nifakhoi ba goroisa, 28 ba ihahae göi, isuno Lowalangi, imane:

29 Awena ohahau dödö genoniu, na ö'efa'ö ia, So'aya, itörö niŵa'öu, 30 me no i'ila hörögu wangorifi andrö khöu, 31 si no ö'asogö tanö föna niha fefu, gofu ha soi ira, 32 haga ni'oroma'ö ba niha baero, ba lakhömi mbanuau Iraono Gizeraeli.

33 Ba ahöli-höli dödö ndra amania inania ba niŵa'ö andrö ba khönia.

34 Ba ifahowu'ö ira Simeoni ba imane khö ninania Maria: Hiza, tebe'e dania, ato zalau ba ato zi maoso ba da'e, ba Ndraono Gizeraeli, ba tebe'e tandra ia, nifadaö, 35 ba tödöu andrö, ba itörö föda dania, ena'ö ato zi teboka era-era dödö.

36 Ba so zama'ele'ö ira alawe, Ana döinia, ono Wanueli, mado Gaseri, no arara ba guli danö, no lahalö ia föna, me ono alawe ia na, ba ha mewitu fakhe, 37 ba lakha mbanua ia, no ŵalu ngafulu a öfa fakhe wa'atua. Lö iröi-röi gosali, ifosumange Lowalangi famoni ba fangandrö-ngandrö, bongi ma'ökhö.

38 Ba ba da'ö sibai i'ondrasi ira, isuno Lowalangi ba itörö linia khöra fefu sombalo-mbaloi fangöhöli andrö ba Yeruzalema.

39 Ba me no ahori latörö fefu hadia ia, wolo'ö oroisa Zo'aya andrö, ba lafuli ira ba Galilaia ba mbanuara Nazareta. 40 Ba manöi nono, ba abölö, fahöna khönia wa'atua-tua, ba no falukha ia wa'ebua dödö Lowalangi.

 Musöndra Yesu ba gosali 

IV. 41 Ba ero röfi möi misi yaŵa ba Yeruzalema ndra inania, na owasa fasa. 42 Ba me no mewelendrua fakhe ia, ba möi ira misi yaŵa göi, la'o'ö huku ba gowasa.

43 Ba me no irugi bongi andrö, me lafuli ira, ba toröi ba Yeruzalema nono, Yesu; ba lö la'ila ira inania. 44 Lawai so ia ba nawöra fao, ba möi ira, ma'ökhö fofanö, wangalui ya'ia, ba dalifusöra ba ba zi no fa'ila li khöra.

45 Ba me lö lasöndra ia, ba lafuli ira ba Yeruzalema, wangalui ya'ia. 46 Ba tölu bongi, ba lasöndra ia ba gosali, no dumadao ia ba hunö zamahaö, wamondrondrongo khöra, awö wanofu-nofu khöra.

47 Ba dozi samondrondrongo khönia, ba ahöli-höli dödö, ba wa'atua-tuania ba ba wanemania li.

48 Ba tobali dödöra, me la'ila ia, ba imane khönia inania: He onogu! Hana wa ömanö khöma?  Faigi, no abu dödöma amau, wangalui ya'ugö.

49 Ba imane khöra: Hadia wa mi'alui ndra'o? Hadia, lö mi'ila, wa lötolalö sodo ba nahia Namagu!

50 Ba lö aboto ba dödöra daroma li andrö, niŵa'önia khöra.

51 Ba fao ia khöra, we'amöi misi tou, ba larugi Nazareta, ba i'o'ö lira.

Ba itanö ba dödönia da'ö fefu inania.

52 Ba tedou khö Yesu wa'atua-tua ba fa'ebua ba fa'ebua dödö Lowalangi, awö wa'ebua dödö niha.

Faza 3

Famahaö ba fokuru Yohane 

I. 1 Ba me no alua mewele'öfa fakhe razo kaizaro Tiberio andrö, me kumandru ba Yudaia Wondrio Filato, me salaŵa ba Galilaia Herode, ba zi sagörö ni'o'öfa tanö; ba me salaŵa ba zi sagörö dalifusönia Filifo, ba Gituraia ba ba danö Darakhoniti, ba me salaŵa ba zi sagörö zui Lisania, ba Gabilene; 2 me ere sebua Hanasi ba Kayafa andrö; ba da'ö humede Lowalangi khö Yohane, ono Zakharia andrö, ba danö si mate.

3 Ba itöröi danö si fatambai Yoridano fefu, wanuriagö famayagö idanö andrö, famalalini era-era, ba wangefa'ö horö.

4 Itörö zi so ba zura huhuo Yesaya andrö, imane: "Li zi'ao ba danö si mate: Mihaogö lala Zo'aya, mifadaya lalania. 5 Nifo'ösi fefu mbawa danö, ba fefu hili, awö hili-hili, ba nihöndrögö; ni'adölö'ö zabila, ba lala siwedeö, ba ni'a'alösöi'ö; 6 ba dozi niha, ba la'ila dania wangorifi andrö, khö Lowalangi." 

7 Imane sa ba niha sato, si möi baero khönia, ba wamabayagö'ö idanö ya'ira khönia: He ya'ami, ono gulö! ha niha zanguma'ö khömi, aefa ami ba wönu andrö dania? 8 Andrö mi'asogö mbua-bua, si nangea bua-bua wamalilini era-era, ba böi mibörötaigö miŵa'ö tödömi: "Furugöma Gaberahamo." Uŵa'ö sa khömi, i'ila Lowalangi ibali'ö ma'uwu Gaberahamo gara andrö. 9 Ba noa sa mufaudugö göi wato ba ŵa'a geu andrö, ba fefu döla geu, si lö mowua bua si sökhi, ba la'obö, ba latibo'ö ba galitö.

10 Ba lasofu khönia sato, lamane: Ba he mawisa?  11 Ba itema lira, imane khöra: Si dua görö baru, ba yamube'e zagörö ba zi lö baru, ba yamanö göi zi so balazo. 12 Ba möi göi zanema beo, ba wamabayagö'ö idanö ya'ira, ba lamane khönia: He samahaö, he mawisa? 13 Ba imane khöra: Böi mi'andrö zi töra moroi ba nihuku andrö khömi. 14 Ba lasofu göi khönia saradadu andrö, lamane: He mawisa göi, ya'aga andre? Ba imane khöra: Böi mifakao niha, ba böi mitandraŵaisi, ba böi mikökö-kökö ba wa'ide-ide luomi.

15 Ba me lafaigi-faigi niha sato, me la'owanö-wanöi tödöra, ba khö Yohane andrö, ma ta'ila ya'ia Keriso andrö, 16 ba humede Yohane, imane khöra fefu: Ya'odo, ba idanö ubayagö khömi, ba so dania zabölö moröi khögu, khönia ambö ndra'o sanoto'ö böbö mbadagahenia, ba Eheha ni'amoni'ö ba alitö ibayagö khömi da'ö dania. 17 So ba dangania döri, ba wangehao olayama mbasitö khönia, ba ba wangozaragö ba halasania ulitö andrö, ba adaya, ba itunu ba galitö si lö mate-mate.

18 Ba oya na ngawalö tanöbö'ö khönia, famarou dödö, wangombakha turia somuso dödö andrö, ba niha sato.

19 Ba maoso Herode andrö, salaŵa ba zi sagörö ni'o'öfa danö, nitegunia ba khö Herodia andrö, fo'omo dalifusönia, ba ba zi lö sökhi andrö fefu, nifazökhi Herode, inönö na da'ö fefu, 20 ikuru Yohane andrö, bakha ba gurunga.

 Fombayagö idanö Yesu 

II. 21 Ba me oi lafabayagö'ö idanö ira niha sato, me tebayagö göi Yesu, me mangandrö ia, ba teboka mbanua si yaŵa. 22 Ba möi mitou khönia Geheha ni'amoni'ö, moboto wamaigira, hulö marafadi; ba so zihede moroi ba zorugo, imane: Onogu omasiö ndra'ugö, somasi ndra'o.

 Nga'ötö Yesu 

III. 23 Ba ya'ia, Yesu, ba arakha tölu ngafulu fakhe, me ibörötaigö mamahaö, ono Yosefo ia laŵa'ö; ba Yosefo, ba ono Eli, 24 ba ono Mata da'ö, ba ono Lewi da'ö, ba ono Melekhi da'ö, ba ono Yana'i da'ö, ba ono Yosefo da'ö, 25 ba ono Matatia da'ö, ba ono Gamosi da'ö, ba ono Na'uma da'ö, ba ono Geseli da'ö, ba ono Nangai da'ö, 26 ba ono Ma'ata da'ö, ba ono Matatia da'ö, ba ono Zema'i da'ö, ba ono Yosekho da'ö, ba ono Yuda da'ö, 27 ba ono Yo'ana da'ö, ba ono Resa da'ö, ba ono Zerubabeli da'ö, ba ono Zalatieli da'ö, ba ono Neri da'ö, 28 ba ono Melekhi da'ö, ba ono Nadi da'ö, ba ono Gosa da'ö, ba ono Gelimada da'ö, ba ono Gero da'ö, 29 ba ono Yesu da'ö, ba ono Geliezeri da'ö, ba ono Yore da'ö, ba ono Mata da'ö, 30 ba ono Lewi da'ö, ba ono Zimeoni da'ö, ba ono Yuda da'ö, ba ono Yosefo da'ö, ba ono Yona da'ö, ba ono Geliaki da'ö, 31 ba ono Melea da'ö, ba ono Mena da'ö, ba ono Matata da'ö, ba ono Natano da'ö, ba ono Dawido da'ö, 32 ba ono Giza'i da'ö, ba ono Gobedi da'ö, ba ono Mboasi da'ö, ba ono Zala da'ö 33 ba ono Nahaso da'ö, ba ono Gaminadabi da'ö, ba ono Gadami da'ö, ba ono Gareni da'ö, ba ono Geseromo da'ö, ba ono Weresi da'ö, ba ono Yuda da'ö, 34 ba ono Yakobo da'ö, ba ono Giza'aki da'ö, ba ono Gaberahamo da'ö, ba ono Dara da'ö, ba ono Nakhori da'ö, 35 ba ono Zerukhi da'ö, ba ono Ragu da'ö, ba ono Waleki da'ö, ba ono Geberi da'ö, ba ono Zala da'ö, 36 ba ono Ga'ina da'ö, ba ono Garafasa da'ö, ba ono Zemi da'ö, ba ono Noakhi da'ö, ba ono Lameki da'ö, 37 ba ono Metusala da'ö, ba ono Khenoki da'ö, ba ono Yaredi da'ö, ba ono Maleleli da'ö, ba ono Ka'ina da'ö, 38 ba ono Genosi da'ö, ba ono Zeti da'ö, ba ono Gadamo da'ö, ba khö Lowalangi da'ö.

Faza 4

Fanandraigö Yesu 

I. 1 Ba mangawuli Yesu moroi ba Yoridano; no fahöna khönia Geheha ni'amoni'ö.

Ba i'ohe ia ba danö si mate Eheha, 2 ba itandraigö ia Afökha, öfa wulu wongi wa'ara. Ba lö si manga ia, götö mbongi andrö, ba me no aefa da'ö, ba olofo ia.

3 Ba imane khönia Afökha: Na ono Lowalangi ndra'ugö, ba hede ba gara andrö, ena'ö tobali roti.

4 Ba itema linia Yesu, imane: No so ba zura: "Tenga ha ba gönia auri niha."

5 Ba i'ohe ia yaŵa ba hili, i'oroma'ö khönia fefu mbanua ba guli danö, ha mamö'i hörö wa'ara.

6 Ba imane khönia Afökha: Khöu ube'e wa'abölö andrö fefu, awö lakhöminia; noa sa mube'e ba dangagu, ba ube'e ba zomasido. 7 Ba na ötuhi danö fönagu, wangalulu khögu, ba khöu dania ia fefu.

8 Ba itema linia Yesu, imane khönia: No so ba zura: "Khö Zo'aya ya'ugö mangalulu ndra'ugö, ba ha ya'ia öfosumange."

9 Ba i'ohe ia ba Yeruzalema, ifa'aso ba mbumbu gosali, imane khönia: Na Ono Lowalangi ndra'ugö, ba tibo'ögö tou ba da'e. 10 Noa sa so ba zura: "Iŵa'ö ba mala'ika andrö khönia, ba khömö andrö, ena'ö larorogö ndra'ugö; 11 lataya dania tangara ndra'ugö, fa böi manendre gaheu ba gara."

12 Ba itema linia Yesu, imane khönia: No muŵa'ö: "Böi tandraigö Lowalangi, So'aya ya'ugö."

13 Ba me no i'o'ozui Afökha fefu wanandraigö, ba iböhöi ia ua, folombase ginötö. 14 Ba ifuli ia ba Galilaia Yesu, ba wa'abölö Geheha, ba humöngö duriania ba danö si fasui andrö fefu. 15 Ba mamahaö ia ba zekola khöra, ba oi dozi lasuno ia.

 Famahaönia ba Nazareta 

II. 16 Ba irugi Nazareta, ba zebua ia, ba möi ia ba zekola, me luo sabato; itörö zi no to'ölö ia; ba muzizio ia, ba wombaso sura. 17 Ba labe'e khönia zura Yesaya, sama'ele'ö andrö, ba me ibokai zura andrö, ba i'ila nisura andre:

18 No so khögu Geheha Zo'aya, me no ibayoini ndra'o, no ifatenge ndra'o, ba wangombakha turia somuso dödö andrö, ba zi numana, 19 ba wanuriagö fangefa ba nikuru, awö wangila niha ba zagau'a, ba womolala nifakao, ba wangefa, ba wanuriagö döfi omasiö andrö khö Zo'aya.

20 Ba igölugö zura, ibe'e khö zangai halöŵö, ba mudadao ia. Ba oi lanehegö ia, dozi si so ba zekola andrö. 21 Ba ibörötaigö fahuhuo khöra, imane: Ma'ökhö andre no itörö zi so ba zura andrö, irongo tögi dalingami.

22 Ba oi dozi lafaduhu'ö ia, ba ahöli-höli dödöra, ba daroma li andrö, somasi niha huhuonia andrö, ba lamane: Hadia, tenga ono Yosefo da'ö? 23 Ba imane khöra: Duhu, miŵa'ö sa khögu gamaedola andrö: "Dalu-daluni ndra'ugö, same'e dalu-dalu!" Hadia nirongoma, nilau ba Gafanauma, ba lau göi ba da'e, ba mbanuada. 24 Ba imane: Si ndruhu niŵa'ögu khömi, lö sama'ele'ö, somasi mbanuara, 25 Ba uŵa'ö khömi, tenga faya: Ato lakha mbanua ba Ndraono Gizeraeli, me luo so Geliya, me teduhö mbanua si yaŵa zi medölu fakhe a matonga, me tobali lofo sebua ba danö ma'asagörö, 26 ba lö nifatenge Eliya, samösa lö'ö, ha ba Zarefa andrö, ba danö Zidona, ba ndra'alawe, lakha mbanua andrö. 27 Ba ato zobou auri ba Ndraono Gizeraeli, me luo Gelisa andrö, sama'ele'ö, ba samösa lö nifadöhö fökhö, ya'ira, baero Ndrawa Garamo andrö, Na'ema.

28 Ba dozi si so ba zekola andrö, ba mofönu sibai, me larongo da'ö. 29 Ba maoso ira, latuli'ö ia baero mbanua la'ohe ia ba zinga hili andrö, ba nitaru'ö banua andrö khöra, ena'ö latibo'ö ia si tou.

30 Ba itörö manö gotaluara, wofanö.

 Famahaö ba famadöhö fökhö 

III. 31 Ba irugi si tou Gafanauma, banua ba Galilaia andrö, ba ifahaö ira, na luo sabato; 32 ba tobali dödöra ba wamahaönia, me huhuo sabölö huhuonia.

33 Ba so ba zekola andrö niha sobekhu si ra'iö. Ba mu'ao ia, ebua linia, imane: 34 Alai ndra'o! hadia niŵa'öu khöma, Yesu, banua Nazareta? Hadia, ba wamakiko ya'aga möi ndra'ugö? U'ila ha niha ndra'ugö, ni'amoni'ö andrö, khö Lowalangi!

35 Ba itenaŵa ia Yesu, imane: Böi hede-hede, ba heta'ö khönia. Ba ilaugö tou ia bekhu andrö, ba hunö niha ba iheta ia khönia, lö'ö sa ifakiko.

36 Ba oi tobali dödöra fefu, ba fahuhuo ira, lamane: Hadia li da'ö, wa tola manö i'abe'e'ö wanguma'ö ba mbekhu si ra'iö andrö, ba laheta ira?

37 Ba humöngö duriania ba mbanua si fasui andrö fefu.

38 Ba maoso ia, iheta ia ba zekola, möi ia ba nomo Zimoni. Ba no akhömö sibai matua Zimoni ira alawe, ba mangandrö ira khönia, ba khönia andrö. 39 Ba ifaöndrö ia yaŵania, itenaŵa wa'akhömö andrö, ba döhö. Ba i'anema'ö maoso, möi ia ngoni-ngoninia.

40 Ba aekhu-aekhu luo, ba dozi si so sofökhö, hadia ia ngawalö wökhö, ba la'ohe khönia. Ba idozigö ira wanufa tangania, wamadöhö fökhöra. 41 Ba ato göi zaheta bekhu, mu'ao ira, lamane: Ono Lowalangi ndra'ugö! Ba itenaŵa ira, lö itehe laŵa'ö, wa no la'ila, wa Keriso ia.

42 Ba mahemolu ö, si hulö wongi, ba mofanö ia, isaŵa naha si lö niha-niha, ba la'alui ia sato, la'ondrasi ia, ba lataha ia, fa böi iheta ia khöra. 43 Ba imane khöra: Lö tola lö uturiagö ba mbanua bö'ö göi duria somuso dödö andrö, turia mbanua Lowalangi andrö; ba da'ö sa tefatenge ndra'o.

44 Ba mangombakha ia ba zekola khöra misa, ba Galilaia.

Faza 5

Mangai i'a Wetero 

I. 1 Ba me laforege khönia niha sato, me lafondrondrongo khönia daroma li Lowalangi, ba ba mbewe mbaŵa Genezare andrö so ia.

2 Ba i'ila dundraha, dua rozi, ba zinga nene, no laröi sangai i'a, mamabago kiri. 3 Ba möi ia yaŵa ba dundraha si sara, tundraha Wetero, i'andrö khönia, ena'ö isola ma'ifu, iheta baene. Ba mudadao ia ba dundraha, mamahaö niha sato.

4 Ba me no ibato hoehuo, ba imane khö Zimoni: Misola ba zabakha ba milau giri, ba wama'u'u i'a.

5 Ba itema linia Simoni, imane: He samahaö, sara wongi manö no ma'eregeisi dödöma, ba lö sahulu ndra'aga; ba me no öŵa'ö, ba ulau giri. 6 Ba lalau, ba ahulu ira i'a, oya sibai; ba aetu-aetu girira. 7 Ba lakhawi tanga nawöra, si so ba dundraha si sara, ena'ö möi ira wolului khöra. Ba so ira, ba lafo'ösi dundraha, ma'adua, irege ahöndrö-höndrö.

8 Ba me i'ila da'ö Simoni Fetero, ba ituhi danö föna Yesu, imane: He Tua, heta'ö khögu, me no niha si so horö ndra'o! 9 Noa sa ihawui ia fa'ata'u ba awönia fefu, ba wangai i'a andrö, sahulu ira; 10 si manö göi Yakobo ba Yohane, ono Zebedaio andrö, awö Zimoni.

Ba imane Yesu khö Zimoni: Böi ata'ufi, i'otarai da'e, ba sama'u'u niha ndra'ugö. 11 Ba la'ohe baene dundraha, laröi fefu hadia ia ba la'o'ö ia.

 Famadöhö wökhö zobou auri 

II. 12 Ba me so ia ba mbanua si sambua, ba hiza niha, iramatua, si no falawu bou auri; ba me i'ila Yesu, ba ifalögu tou ia ba danö, mangandrö ia khönia, imane: He Tua, na edöna ndra'ugö, ba ö'ila öfadöhö wökhögu.

13 Ba i'oro'ö dangania Yesu, itufa, imane: Edöna ndra'o, yadöhö; ba i'anema'ö aheta khönia mbou auri andrö.

14 Ba iŵa'ö khönia, böi yamu'ombakha'ö, gofu ha ökhö, imane: Ae sa, oroma'ö ndra'ugö khö gere, ba be'e zumange andrö, ba wa'adöhö andrö, si mane ni'oroi'ö Moze ba wamaduhu'ö khöra.

15 Ba tedou na wa'aterongo duriania, ba owulo niha, ato sibai, ba wamondrondrongo ba ba wamamadöhö'ö fökhöra.

16 Ba iheta ia, isaŵa zi lö niha-niha ba mangandrö-ngandrö ia .

 Famadöhö wökhö zi mate dambai 

III. 17 Ba ha samuza ma'ökhö, ba mamahaö ia, ba so warizaio ba sangila amakhoita, sangondrasi moroi ba mbanua fefu ba Galilaia ba ba Yudaia ba moroi ba Yeruzalema, ba so wa'abölö Zo'aya, ba wamadöhönia fökhö.

18 Ba hiza, so niha solohe iramatua, samösa, si mate dambai, ba gaso. Ba la'alui lala, wolohe yomo ba wanou'ö tou ya'ia fönania. 19 Ba me lö lasöndra lala, wolohe yomo, ba wa'ato niha, ba möi ira yaŵa ba gero zagö, lafatörö ia ba zagö, wanada ya'ia, fabaya kaso, bakha ba hunö niha, föna Yesu.

20 Ba me i'ila wamatira, ba imane: He le, no mu'efa'ö khöu horöu.

21 Ba labörötaigö sangila amakhoita ba farizaio lafatou-tou tödöra, lamane: Ha niha da'ö, sangaoha-ngaoha andrö; ha niha zi tola mangefa'ö horö, baero Lowalangi, ha ya'ia?

22 Ba me i'ila gera-erara Yesu ba imane khöra: Hana wa mifatou-tou tödömi? 23 He zaoha ira fanguma'ö: aefa khöu horöu, ba ma fanguma'ö: faoso ba owaö-waö? 24 Ba ena'ö mi'ila, tola i'efa'ö horö ba guli danö Ono Niha — ba imane ba zi mate dambai andrö: Da'ö ligu khöu: Faoso, ohe gasomö ba fuli'ö yomo khömi.

25 Ba i'anema'ö maoso, ba zanehe ira, i'ohe nahania andrö, mofanö ia miyomo khöra, isuno Lowalangi.

26 Ba oi tobali dödöra, ba lasuno Lowalangi ba oi so wa'ata'ura, lamane: Si lö faböbö ba dödöda ni'ilada ma'ökhö andre.

 Fogaoni Lewi 

IV. 27 Ba aefa da'ö, ba mofanö ia, ba i'ila zanema beo, Lewi döinia, si dadao ba naha wanema beo, ba imane khönia: 28 O'ö ndra'o. Ba iröi fefu, hadia ia, maoso ia, i'o'ö.

29 Ba ifodiwo ia Lewi ba nomonia, ato nikaoni niha, ato sibai zi manga awöra, sanema beo, awö niha bö'ö.

30 Ba kumökö-kökö warizaio ba sangila amakhoita khöra, ba nifahaönia, lamane: Hana wa orudu manga ami ba zanema beo ba ba zi so horö andrö?

31 Ba itema lira Yesu, imane khöra: Tenga ba zabölö moguna zame'e dalu-dalu, ha ba zofökhö. 32 Tenga ba wogaoni satulö tödö möi ndra'o, ha ba wogaoni si so horö, ba wamalalini era-era.

 Hana wa lö mamoni ndra nifahaö 

V. 33 Ba lamane khönia: Nifahaö Yohane andrö, ba asese mamoni ba gö ba mangandrö, ba si manö göi nifahaö warizaio andrö; ba khömö andrö, ba manga-manga ba mamadu-madu hadia ia.

34 Ba imane khöra Yesu: Hadia, mi'ila mifamoni nawö zangowalu, fatua awöra zangowalu andrö? 35 Ba so sa mbaŵa dania — ba na aheta khöra zangowalu, awena dania mamoni ira, na baŵa da'ö.

36 Ba iŵa'ö khöra gamaedola göi, imane: Lö itika mbalo-balo niha ba nukha si bohou, ba itagu ba mbaru satua, ba na imanö, ba atika zi bohou ibe'e ba lö'ö sa atö faböbö ba zatua mbalo-balo nihalö ba zi bohou. 37 Ba lö solau agu si bohou ba nahia satua, ba na so zolau da'ö, ba ire'a nahia andrö agu si bohou andrö, ba ya'ia, ba aduwa, ba nahia, ba tekiko. 38 Ba nahia si bohou lalau nagu si bohou. 39 Ba ha niha fefu, zi no mamadu-madu si no ara, ba lö omasi ia zi bohou, imane sa: Sökhi zi no ara andrö.

Faza 6

Lateu lai wakhe ira nifahaö 

I. 1 Ba itörö nowi Yesu, me luo sabato, ba lasösöbi lai wakhe nifahaönia, la'a, lafarekha ba dangara.

2 Ba so warizaio ösa, ba lamane: Hana wa milau zi lö tola ba luo sabato? 

3 Ba humede Yesu, imane khöra: Hadia, lö nibasomi göi, hadia nilau Dawido, me olofo ia ba awönia fao? 4 Wa no möi ia ba nomo Lowalangi, wa ihalö roti nifaigi-faigi andrö, i'a, ba ibe'e göi ba nawönia fao, si lö tola i'a niha bö'ö, ha ere. 5 Ba imane khöra: So'aya sabato göi Nono Niha andrö.

 Famadöhö wökhö danga si no ariri 

II. 6 Ba me luo sabato bö'ö,  ba möi ia ba zekola, mamahaö. Ba so niha ba da'ö, si no ariri tanga, kambölö. 7 Ba ladaro-darogö ia sangila amakhoita, awö warizaio, na ifadöhö wökhö, ba luo sabato, ena'ö lasöndra wangadugö ya'ia. 

8 Ba i'ila gera-erara; ba imane ba niha andrö, si so tanga si no ariri andrö: Faoso, ae ba da'e; ba maoso ia, möi ia. 9 Ba imane khöra Yesu: Usofu khömi, hadia, tola lalau zi sökhi, na luo sabato, ba ma si lö sökhi lalau, hadia, la'orifi niha, ma lafakiko?  10 Ba ifakhölö ia, inehegö ira fefu, ba imane khönia: Oro'ö dangau. Ba i'o'ö, ba te'azökhi dangania.

11 Ba oi so wa'afökhö dödöra, ba fahuhuo ira, he lawisa khö Yesu andrö. 

 Fanuyu ndra sinenge 

III. 12 Ba me luo da'ö, ba möi ia baero, ba hili, mangandrö, ba sara wongi lö ibato wangandrö khö Lowalangi. 13 Ba me moluo, ba humede ia ba nifahaönia, ba itutuyu zi felendrua, ba khöra, nifotöinia sinenge göi. 14 Simoni andrö, nibe'enia töi Fetero göi ba Andrea, talifusönia, ba Yakobo ba Yohane ba Filifo ba Batolomaio, 15 ba Mataio ba Toma ba Yakobo, ono Galifaio, ba Simoni, nifotöi Selote, 16 ba Yuda, ono Yakobo, ba Yuda, banua Kariota, si manga mböli dania.

 Huhuo Yesu 

IV. 17 Ba möi ia mitou, fao ira khönia, i'iagö zalo'o, ba ato nawönia, nifahaönia, awö niha sato, ato sibai, si oroi Yudaia ma'asagörö ba si oroi Yeruzalema ba mbewe nasi andrö, Tiro ba Sidona, si no möi ba wamondrondrongo linia ba ba wamadöhö'ö fökhöra; 18 te'orifi göi nifakao mbekhu si ra'iö. 19 Ba dozi niha zangalui fombambaya ya'ia, me no so wa'abölö, si otarai khönia, famadöhö wökhöra fefu.

20 Ba ifakhölö ia, ifaigi nifahaönia ba imane: Ya'ahowu ami, si numana, me khömi mbanua Lowalangi andrö. 21 Ya'ahowu ami, solofo iada'e, me ni'abusoi'ö ami dania. Ya'ahowu ami, sege-ege iada'e me sa'iki ami dania. 22 Ya'ahowu ami, na fatiu dödö niha khömi, na latibo'ö ami, na latandraŵaisi ami, na la'ositengagö döimi, hulö na si lö sökhi, na börö Nono Niha. 23 Mi'omusoi'ö dödömi, na luo si manö, mi'amaröga; hiza sa, ebua luomi ba zorugo. Si manö sibai wolau ndra tuara, ba zama'ele'ö andrö. 

24 Ba alai sa ami, so'ana'a! noa sa'ae mitema wondrara dödömi andrö. 25 Alai ami, sabuso iada'e, olofo sa'ae ami dania. Alai ami, sa'iki iada'e! abu sa'ae dania dödömi ba mege-ege ami. 26 Alai ami, na lasuno ami niha fefu! si manö sibai sa göi wolau ndra tuara ba zama'ele'ö sofaya andrö.

27 Ba ya'ami, samondrongo, ba da'ö ligu khömi: Mi'omasi'ö zi fa'udu khömi, mitolo zi fatiu tödö khömi, 28 mifahowu'ö zangelifi ya'ami; mi'angandrö salahi zangosiwawöi ya'ami. 29 Na so zamalisi bo'ömö, ba oro'ö khönia zi tambai göi, ba na so zangai lembeu, ba lulu khönia mbaru göi. 30 Fefu ha niha zangandrö khöu, ba be'e khönia, ba na so zangai si so khöu, ba böi andrö mangawuli.

31 Ba hadia zomasi ami lalau khömi niha, da'ö milau khöra, si manö göi. 32 Ba na mi'omasi'ö zangomasi'ö ya'ami, ba hadia wa'ebua dödö khömi! he niha si lö atulö, ba la'omasi'ö göi zangomasi'ö ya'ira. 33 Ba na mitolo sa zanolo ya'ami, ba hadia wa'ebua dödö khömi? Si manö sa göi zi so horö andrö. 34 Ba na mibe'e nifalali ba nidöna-dönami mitema mangawuli, ba hadia wa'ebua dödö khömi? Labe'e göi nifalali si lö atulö ba zi lö atulö, ena'ö latema mangawuli zi manö zui. 35 Ba mi'omasi'ö zi fa'udu khömi, ba mitolo ba mibe'e nifalali ba zi lö midöna-döna hadia ia mangawuli, ba ebua luomi, ba ono Wondrege Zalaŵa ami, me ebua dödönia ba zi lö mangandrö saoha gölö göi ba ba zi lö sökhi.

36 Ya sahakhö tödö ami, si mane fa'ahakhö dödö Namami andrö 37 Ba böi mihuku niha, ba lö'ö manö tehuku ami göi. Ba böi mi'etu'ö huku, ba lö'ö manö la'etu'ö hukumi. Mi'efa'ö zala, ba te'efa'ö zalami.

38 Mibe'e, ba tebe'e khömi; su'a-su'a nifozuzu, nisösö, nihöndrögö, si falawu, lafaduwa ba gahetami; sua-su'a sa ni'anu'a'ömi, la'anu'a'ö zui khömi dania.

39 Ba iŵa'ö khöra gamaedola, imane: Hadia, tola göi i'ohe danga zau'a niha sau'a, ba lala? Tenga faoma aekhu ira ba dögi? 40 Tenga sebua moroi khö zamahaö nifahaö; ba dozi dania, na nifamaha, si mane samahaö ya'ira. 41 Ba hana wa ö'ila golowingö ba hörö dalifusöu, ba boto geu ba hörömö, ha lö ö'ila? 42 Hadia wa tola öŵa'ö khö dalifusöu: He ga'a da'uheta golowingö andrö ba höröu, ba ya'ugö, ba lö ö'ila mboto geu andrö ba hörömö? He samini tödö! Ofönai'ö wangeheta boto geu andrö ba hörömö, ba awena öfaigi wangeheta olowingö ba hörö dalifusöu.

43 Lö'ö sa eu si sökhi, sowua bou sobou, ba lö'ö göi eu sobou, sowua bua si sökhi. 44 Fefu ngawalö döla geu, ba ba mbunia ta'ila he wisa. Lö lateteu marafala ba manaze, ba lö lateteu mbua nagu ba za'a-sa'a mao. 45 Niha si sökhi ifaluagö zi sökhi, moroi ba girö-girö dödönia andrö, si sökhi, ba si lö sökhi, ba ifaluagö zi lö sökhi, moroi ba zi lö sökhi andrö khönia. Hadia sa zi no fahöna ba dödö, da'ö wehede mbewe.

46 Ba hana wa faso'aya ami khögu, wanguma'ö: He So'aya! he So'aya! ba lö mi'o'ö niŵa'ögu? 

47 Dozi si möi khögu, samondrongo ligu, solo'ö ya'ia - ba da'u'ombakha'ö khömi, ha khö fakhili-khili ia. 48 Ba niha solau omo fakhili-khili ia, sogo'o tanö, abakha, sanandrösaigö ba gara toyo gehomo. Ba me ebua nidanö ba itörö nomo andrö hohou, ba tebai ifadögö, me no sökhi wanaru'ö ya'ia. 49 Ba na so zamondrongo ba na lö i'o'ö, ba no fakhili-khili ba niha sanaru'ö omo ba danö si lö dane-dane tou: me itörö hohou nidanö, ba i'anema'ö aso'a, ba abölö-bölö wa'aso'a nomo da'ö.

Faza 7

Famadöhö wökhö zawuyu gumandra 

I. 1 Ba me no i'o'ozui fefu huhuonia, nifondrondrongo niha, ba möi ia miyomo ba Gafanauma. 2 Ba so zofökhö, onali mate, sawuyu gumandra, somasi ia. 3 Ba me irongo Yesu sokhö, ba ifatenge khönia zatua niha Yehuda, ifa'andrö'ö khönia, ena'ö möi ia mu'orifi zawuyunia. 4 Ba me falukha ira Yesu, ba laforege wangandrö khönia, lamane: Tola sa ö'o'ö khönia da'ö; 5 me no sangomasi'ö ya'ita, ba no ya'ia zolau khöda omo zekola andrö.

6 Ba möi Yesu, fao ia khöra.

Ba me no ahatö sa'ae ia ba nomo, ba ifatenge zi fahuwu khönia kumandra andrö, imane: He Tua! böi akao ndra'ugö, ambö sa ndra'o, möi'ö ba nomogu. 7 Andrö göi uŵa'ö tödögu, tenga si nangea möi ndra'o khöu; ba hede manö ha sambua li, ba döhö wökhö zawuyugu. 8 Ya'odo göi, ba no niha, si so barö mbawa zalaŵa ndra'odo, ba so barö mbawagu zaradadu, ba na umane ba zi samösa: Ae'e, ba mofanö ia, ba ba zi samösa: Aine, ba i'ondrasido; ba na uŵa'ö khö zawuyugu: Halöŵöu da'ö, ba ihalö.

9 Ba me irongo da'ö Yesu, ba ahöli-höli dödönia khönia, ba ibali'ö ia ba niha sato, solo'ö ya'ia, imane: Uŵa'ö khömi, ba Ndraono Gizeraeli na i, ba lö nisöndragu famati si manö.

10 Ba me mangawuli ba nomo zinenge no mege, ba no döhö wökhö zawuyu andrö, fönara.

 Fanusugi nono matua ba Na'i 

II. 11 Ba mahemolu ö, ba möi ia ba mbanua, sotöi Na'i, ba ato zi fao khönia nifahaönia, awö niha sato. 12 Ba me no ahatö ia ba mbawa göli, ba hiza, la'ohe baero zi mate, awai nono ninania, ba lakha mbanua nina, ba ato zi fao khönia banuara.

13 Ba me i'ila ia So'aya, ba ahakhö dödönia ia, imane khönia: Böi e'e!  14 Ba i'ondrasi, ibabaya hasi, ba labadugö ira sangosa'ö, ba imane: He ono matua! da'ö ligu khöu: Faoso! 15 Ba mudadao zi mate, ibörögö muhede; ba ibe'e khö ninania Yesu.  16 Ba ihawui ira fefu fa'ata'u, lasuno Lowalangi, lamane: No maoso zama'ele'ö sebua ba khöda, ba no möi mufaigi mbanuania Lowalangi. 17 Ba humöngö duriania andrö ba danö Yudaia ma'asagörö ba ba danö si fasui fefu. 

 Ifatenge khö Yesu nifaönia Yohane 

III. 18 Ba la'ombakha'ö khö Yohane, da'ö fefu nifahaönia. Ba humede Yohane ba nifahaönia, 19 darua, ifatenge ira khö Zo'aya, imane: Hadia, ya'ugö zi möi andrö, ma mabase'ö danö bö'ö?

20 Ba me falukha ira khönia, ba lamane: Yohane andrö, samayagö idanö, ifatenge ndra'aga khöu, imane: Hadia, ya'ugö zi möi andrö, ma mabase'ö danö bö'ö?

21 Ba faudu da'ö sibai, ba ato itolo sofökhö ba si so famakao ba sobekhu si lö sökhi; ba ba zau'a i'amualagö wangila niha, ato ira.

22 Ba itema lira imane khöra: Mifuli ami, mi'ombakha'ö khö Yohane hadia ni'ila hörömi ba hadia nirongomi. Ifuli la'ila niha saua, mowaö-waö zi no ombuyu-mbuyu, döhö wökhö zobou auri, larongo li niha safiso, tesusugi zi no mate ba te'ombakha'ö duria somuso dödö ba zi numana; 23 ba ya'ahowu ba zi lö fatuwu ndra'o.

 Ifaduhu'ö Yohane Yesu 

IV. 24 Ba me no mofanö zinenge Yohane andrö, ba ibörögö fahuhuo ba niha sato, ba khö Yohane andrö, imane:

Hadia nifaigimi, wa möi baero ami mege, ba danö si mate? Hadia, sukhu siheu-heu ba nangi? 25 Ma hadia nifaigimi, wa möi baero ami mege? Hadia, niha si so nukha sombuyu-mbuyu? Hiza, ba nomo zalaŵa so niha si so nukha sogini-gini, ba sangehao göra. 26 Ma hadia nifaigimi, wa möi baero mege ami? Hadia, sama'ele'ö? Si ndruhu niŵa'ögu khömi, si no ebua göi moroi ba zama'ele'ö.

27 Ya'ia zi so ba zura andrö: "Hiza ufowaö-waö mala'ika andrö khögu, fönau, sangehao lalamö fönau." 28 Uŵa'ö khömi, samösa lö sama'ele'ö, sebua moroi khö Yohane andrö, samayagö idanö, ba ni'adonogö ndra'alawe, fefu. Ba fondrege zide-ide ba mbanua Lowalangi andrö, ba no ebua moroi khönia.

29 Ba niha fefu, samondrongo, ba sanema beo andrö, ba satulö Lowalangi laŵa'ö, ba lafabayagö'ö idanö ira, famayagö idanö andrö, khö Yohane. 30 Ba farizaio andrö, ba sangila amakhoita, ba labali'ö si lö boto dödö Lowalangi andrö khöra, me lö edöna ira wamayagö idanö andrö khönia.

31 Ba ha ube'e famaedo niha si sagötö andre, ba ha khö fakhili-khili ira? 32 Ba ndraono fakhili-khili ira, si dadao ba kade, si faoma mu'ao khö nawöra, wanguma'ö: No malau zigu khömi, ba lö solaya ami; no fa'ala-alai ndra'aga khömi, ba lö se'e ami.

33 Noa sa möi Yohane andrö, samayagö idanö, lö i'a roti, ba lö ibadu nagu, ba mimane: Sobekhu.  34 Ba no möi Nono Niha, manga-manga ia, ba mamadu-madu hadia ia, ba mimane: Hiza niha solu'a-lu'a, sabuso-buso agu ba si fahuwu ba zanema beo ba ba zebua horö! 35 Ba tobali samu'a ba hulu wa'atua-tua andrö nononia fefu.

 Ibayoini Yesu ira alawe si so horö 

V. 36 Ba ikaoni ia manga farizaio. Ba möi ia ba nomo warizaio andrö, mudadao ia manga.

37 Ba hiza ndra'alawe, banua da'ö, sebua horö, me no irongo, no möi ia manga ba nomo warizaio andrö, ba i'ohe zamba buli-buli kara fanikha samohua,  38 i'ondrasi moroi furi gahenia ba me'e, ibörögö ibasöi gahe idanö hörönia ba i'osi bunia, i'ago gahe ba ibayoini fanikha no mege.

39 Ba me i'ila da'ö farizaio andrö, sogaoni ya'ia, ba imane dödönia: Na sama'ele'ö da'ö, ba i'ila ena'ö ha niha, ba he wisa mbua-bua ndra'alawe andrö, sombambaya ya'ia, wa no sebua horö. 

40 Ba humede khönia Yesu, imane khönia: So niŵa'ögu khöu, Simoni. Ba imane: Ŵa'ö, samahaö. [Ba imane]: 41 So zosugilö, darua zo'ömö khönia; ömö zi samösa, ba dua ngaotu a lima wulu rufia, ba ömö zi samösa, ba dua wulu a lima. 42 Ba me lö khöra famu'a, ba faoma ibe'e bualania khöra zugilönia andrö. Ba ha niha ba zi darua andrö zabölö mangomasi'ö ya'ia?

43 Itema linia Simoni, imane: Ba dödögu, sebua ibe'e buala.

Ba imane khönia: Si ndruhu niŵa'öu.

44 Ba ibali'ö ia ba ndra'alawe andrö, imane khö Zimoni: Hadia, ö'ila ndra'alawe andrö? No möido ba nomou; idanö khögu, ba gahe, ba lö nibe'eu. Ba da'e, ba no ibasöi taŵa hörönia gahegu, ba bunia wolosi khönia. 45 Lö si fa'ago bawa ndra'ugö khögu. Ba da'e, ba i'otarai möi ia yomo, ba lö nibatonia fangago ahegu. 46 Lö nibayoiniu fanikha högögu. Ba da'e, ba no ibayoini gahegu fanikha samohua. 47 Andrö uŵa'ö khöu: No mu'efa'ö khönia horö soya andrö, me no abölö wa'omasinia. Ba ba ni'efa'ö si lö oya-oya, ba lö abölö wa'omasinia.

48 Ba imane ba ndra'alawe andrö: No mube'e aefa khöu horöu. 

49 Ba labörötaigö awönia ba wemanga, lamane dödöra: Ha niha da'ö, sangefa'ö horö göi?

50 Ba imane ba ndra'alawe andrö: Famatimö zangorifi ya'ugö; fuli'ö, ya'ohahau dödöu.

Faza 8

Amaedola zamazaewe tanömö 

I. 1 Ba me aefa da'ö, ba itörö mbanua sebua, awö zide-ide, mangombakha ia, manuriagö turia mbanua Lowalangi andrö; ba awönia zi felendrua, 2 ba ira alawe ösa, nifofanö bekhu si lö sökhi ba nifadöhö fökhö, Maria andrö, banua Magadala, ba zaheta bekhu andrö, si fitu, 3 ba Yohana, fo'omo Khusa andrö, durutuli Herode ba Susana ba tanöbö'ö na, ato, sanolo ya'ira balazo.

4 Ba me ato zowulo niha, ba me la'o'ö ia moroi ba mbanua misa, ba ilau khöra gamaedola, imane:

5 No möi zamazaewe tanömö, ba wamazaewe tanömö zinanö könia. Ba ba wamazaewenia, ba so zi göna ba lala, ba lahundra-hundra niha ba la'a fofo ba dalu mbanua. 6 Ba so zi göna ba dete gara, ba me motalinga, ba aleu, me no oköli-köli danö. 7 Ba so zi göna barö ndroi, ba molewiö göi ndroi, ba mate zinanö ibe'e. 8 Ba so zi göna ba danö si sökhi, ba motalinga ba i'owua zi dua wulu zamba yöu.

Me iŵa'ö da'ö, ba mu'ao ia, imane: Ha niha zi so tögi dalinga, ba wamondrongo, ba yamufondrondrongo!

9 Ba lasofu khönia nifahaönia, hadia geluaha gamaedola andrö.

10 Ba imane: Khömi no mube'e wa'aboto ba dödömi zi tobini andrö, lala mbanua Lowalangi andrö. Ba da danö bö'ö, ba ba gamaedola, ena'ö lö la'ila, he no anehe ira, ba ena'ö lö aboto ba dödöra, he no larongo.

11 Ba da'ö geluaha gamaedola no mege: Tanömö zinanö andrö, ba taroma li Lowalangi andrö. 12 Ba si so ba lala, ba ya'ia na so zamondrongo, ba aefa da'ö, ba so Gafökha, ba iheta daroma li andrö ba dödöra, ena'ö lö mamati ira, ena'ö lö auri. 13 Ba si so ba dete gara, ba na larongo, ba labe'e ba dödöra, omuso dödöra, ba ya'ira, ba si lö ŵa'a, götö iada'e mamati ira, ba na baŵa wanandraigö, ba lafuli furi. 14 Ba si göna barö ndroi, ba ya'ia zi no mamondrongo, ba mofanö, ba mate, ba wa'abu dödö ba ba gana'a andrö, ba ba zomasi dödöra ba guli danö andre, ba lö fakhamö atua mbua.

15 Ba si so ba danö si sökhi, ba ya'ia zananö ba dödö taroma li andrö, nirongora, ba dödö si sökhi, satulö, ba mowua, anau gölöra.  16 Lö samalugö fandru bowoa, na no itunu, ba lö same'e barö warate, ba naha wandru ibe'e, ena'ö la'ila hagania si möi yomo andrö. 17 Lö'ö sa hadia ia zi tobini, si lö oroma dania, ba lö hadia ia nibalugö, si lö te'ila dania ba si lö to'ele dania. 18 Ba mifaigi, he wisa wamondrongomi. Ha niha sa zi so, ba da'ö tebe'e, ba ha niha zi lö'ö, ba ba da'ö laheta göi zi no so khönia, niŵa'önia.

 La'ondrasi Yesu ira inania ba talifusönia 

II. 19 Ba möi khönia ninania ba talifusönia, ba tebai falukha ira khönia, ba wa'ato niha. 20 Ba te'ombakha'ö khönia: So tou ninau ba talifusöu, si möi mamaigi ya'ugö. 21 Ba itema li, imane khöra: Inagu ba talifusögu da'ö, samondrongo taroma li Lowalangi, ba solo'ö.

 Itenaŵa mbade 

III. 22 Ba ha samuza ma'ökhö, ba möi ia baowo, awö nifahaönia, ba imane khöra: Tasaŵa si yefo.

Ba mangefa ira. 23 Ba me moloyo, ba mörö ia; ba ilabu bade ba mbaŵa, afönu nowo idanö, ba tosasa ira.

24 Ba möi ira khönia, lasusugi ia, lamane: He samahaö! he samahaö! tekiko ita! Ba maoso ia, itenaŵa nangi, awö ndrulu, ba tebato ba ahono.

25 Ba imane khöra: Heza so wamatimi? Ba ata'u ira ba ahöli-höli dödöra, faoma lamane khö nawöra: Ta'ila ha niha da'ö, wa ibe'e goroisa ba nangi göi ba ba ndrulu, ba la'o'ö khönia?

 Ifofanö mbekhu 

IV. 26 Ba lasaŵa danö Gadara, si fatahö Galilaia. 27 Ba me no möi ia ba danö, ba ifaondragö ia niha, moroi yomo ba mbanua, si so bekhu, no ara sa'ae lö sonukha ia, ba tenga yomo so ia, no ba lewatö misa.

28 Ba me i'ila Yesu, ba mu'ao ia, itibo'ö tou ia fönania, i'ebua'ö linia, imane: Hadia niŵa'öu khögu, Yesu, Ono Lowalangi Fondrege Zalaŵa? U'andrö khöu, böi fakao ndra'o.

29 Me iŵa'ö ba mbekhu si ra'iö andrö, iheta ia ba niha andrö; noa sa asese idöni-döni, ba laböbö-böbö ia rate ba fesu gahe fangelama, ba i'etu-etu'ö wesu andrö, ba i'ohe ia bekhu andrö ba danö si mate. 

30 Ba isofu khönia Yesu, imane: Ha niha döiu? Ba imane: Liwu, me ato mbekhu, sanaŵa ya'ia.

31 Ba la'andrö khönia, ena'ö lö iŵa'ö khöra we'amöi ba gawuwukha. 32 Ba so ba da'ö mbawi sambawa sebua, nikubaloi ba hili, ba la'andrö khönia, ena'ö itehe khöra lasaŵa da'ö; ba itehe khöra.

33 Ba laheta ira ba niha andrö bekhu andrö, lasaŵa mbawi. Ba latibo'ö ira ba nasi bawi andrö, si sambawa, moroi ba zanaere, ba alömö.

34 Ba me la'ila da'ö kubalo, ba moloi ira, la'ombakha'ö ba mbanua ba ba zi fahalama misa.

35 Ba möi ira baero, ba wamaigi hadia, ba la'ondrasi Yesu, ba la'ila niha no mege, ba zaheta bekhu andrö, no dumadao ia föna Yesu, no monukha, no döhö wa'owöhö, ba ata'u ira. 36 Ba si no anehe mege, ba la'ombakha'ö khöra he wisa wangorifi sobekhu andrö. 37 Ba la'andrö khönia, dozi niha andrö, si fasui Gadara, ena'ö iheta ia khöra, me no ihawui ira fa'ata'u sabölö-bölö.

Ba möi ia baowo, ifuli ia. 

38 Ba i'andrö khönia niha andrö, ba zaheta bekhu no mege, ena'ö tola möi ia awönia.

39 Ba ifofanö, imane: Fuli'ö khömi, ba dunö-dunö hadia nilau Lowalangi khöu.

Ba mofanö ia, itöröi mbanua andrö ma'asambua, wanuriagö hadia nilau Yesu khönia.

 Ifadöhö wökhö ndra'alawe sendro talu 

V. 40 Ba me mangawuli Yesu, ba lafaondragö ia niha sato; dozi sa'ae labalo-baloi ia.

41 Ba hiza niha, Ya'iro döi, satua zekola, ituhi danö föna Yesu, i'andrö khönia, ena'ö möi ia ba nomonia. 42 So khönia nono alawe, ha sambua, so mewelendrua fakhe wa'ebua, ba si onali mate da'ö. Ba me möi ia, ba lafadege ira khönia niha sato.

43 Ba so ndra'alawe sendro talu, no mewelendrua fakhe wa'ara, no ahori gana'ania ba zame'e dalu-dalu, ba lö sangila mamadöhö fökhönia. 44 I'ondrasi Yesu moroi furi, ibabaya gahe mbarunia, ba i'anema'ö tebato ndro andrö khönia.

45 Ba imane Yesu: Ha niha zombambaya ya'o?

Ba me la'osilö'ögö fefu, ba lamane ira Fetero: Niha sato ladegeni ira khömö, samahaö, lalazi'ö.

46 Ba imane Yesu: So zi no mombambaya ya'o niha, no sa u'ila, so zaheta khögu fangabölö.

47 Ba me i'ila ira alawe andrö, tebai tobini, ba möi ia, manizi-nizi ia, ituhi danö fönania, i'ombakha'ö, ba zi so niha fefu, hadia mbörö, wa no ibabaya, awö wa no i'anema'ö döhö wökhönia.

48 Ba imane khönia: Famatimö zangorifi ya'ugö, onogu alawe; fuli'ö, ya'ohahau dödöu.

 Isusugi nono Ya'iro 

VI. 49 Ba me humede ia na, ba so genoni zatua zekola no mege, imane: No mate nonou, böi sa'ae fakao zamahaö andrö.

50 Ba me irongo Yesu, ba imane khönia: Böi ata'ufi, amati manö, ba auri ia dania. 51 Ba me no irugi nomo andrö, ba lö ifa'amöi yomo niha, awönia, ha Fetero ba Yohane ba Yakobo ba ama nono andrö no mege ba inania. 

52 Ba oi mege-ege ira, la'e'esi.

Ba imane: Böi mi'ege-ege; tenga si mate, si mörö. 

53 Ba la'igi-igi'ö ia, me no la'ila wa si no mate.

54 Ba ira'u danga, imane: He onogu, faoso! 55 Ba mangawuli nosonia, ba i'anema'ö maoso: ba iŵa'ö khöra Yesu, labe'e gönia.

56 Ba tobali dödö ndra amania; ba iŵa'ö khöra, böi la'ombakha'ö da'ö, gofu ha ökhö.

Faza 9

Famatenge zinenge si felendrua 

I. 1 Ba humede ia ba zi felendrua andrö, ibe'e khöra wa'abölö, ba itehe khöra wamofanö bekhu fefu, awö wamadöhö fökhö. 2 Ba ifatenge ira, ba wanuriagö banua Lowalangi andrö ba ba wamadöhö fökhö, 3 ba imane khöra: Böi mi'ohe hadia ia ba lala; he si'o ba he bola ba he roti ba he kefe, ba böi dua görö mbarumi. 4 Ba ba zi möi ami yomo, ba da'ö mi'iagö ba ba da'ö mi'otarai wofanö. 5 Ba ba zi lö lafa'amöi yomo ami, ba da'ö miheta ami, ba mbanua andrö, ba mi'anotogö gawu-gawu ba gahemi, ba wamaduhu'ö khöra.

6 Ba mofanö ira, latöröi mbanua misa, wanuriagö turia somuso dödö, awö wamadöhö fökhö, fefu gofu heza möi ira.

7 Ba irongo fefu hadia ia Herode andrö, salaŵa ba zi sagörö ni'o'öfa tanö, ba i'abusi tödö, me no so ösa zanguma'ö: No maoso Yohane moroi ba ngai zi mate; 8 ba so ösa, ba laŵa'ö: No to'ele Geliya; ba so danö bö'ö, ba lamane: No maoso zama'ele'ö föna, samösa. 9 Ba imane Herode: Yohane andrö, ba no ufa'eŵa'ö mbagi, ba ha niha da'ö? Ba i'alui lala, ena'ö falukha ia khönia.

10 Ba mangawuli zinenge no mege, ladunö-dunö khönia, hadia nilaura. Ba i'ohe ira, awönia, mofanö ia ba zi ha ya'ira, isaŵa mbanua, sotöi Betisa'ida.

11 Ba la'ila niha sato, ba la'o'ö ia, ba ifa'amöi ira khönia, fahuhuo ia khöra, i'ombakha'ö mbanua Lowalangi andrö, ba ha niha zofökhö, ba ifadöhö wökhö.

 Fame'e gö niha si lima ngahönö 

II. 12 Ba lö sa'ae alawŵa luo. Ba möi khönia zi felendrua, lamane khönia: Fofanö niha sato andrö, ena'ö möi ira mörö ba mbanua si fasui ba ba halama, ba ena'ö lasöndra gö, me ba danö si mate so ita ba da'e.

13 Ba imane khöra: Mibe'e göra, ya'ami.

Ba lamane: Lö khöma, ha lima roti ba ha dua rozi gi'a; atö na möiga mowöli balazo niha sato andrö fefu.

14 So sa lima ngahönö ndramatua.

Ba imane ba nifahaönia: Mifedadao ira, mifa'oli, lima-lima wulu.

15 Ba la'o'ö da'ö, lafedadao ira fefu.

16 Ba ihalö roti andrö, si lima, ba i'a andrö, si dua rozi, ifaöga horönia miyaŵa ba zorugo, ifahowu'ö gö andrö ba iboboto ba ibe'e khö ndra nifahaö, ba wame'e ba niha sato.

17 Ba manga ira ba abuso fefu. Ba la'ozaragö zi tosai, akhökhöla, felendrua kude.

 Famaduhu'ö Wetero 

III. 18 Ba me mangandrö ia, ha ya'ia, ba la'ondrasi ia nifahaö, ba isofu khöra, imane: Ha laŵa'ö niha sato, ha niha ndra'odo?

19 Ba latema linia, lamane: Laŵa'ö: Yohane andrö, samayagö idanö; ba so zanguma'ö: Eliya; ba so ösa, ba laŵa'ö: No maoso zama'ele'ö föna andrö, samösa.

20 Ba imane khöra: Ba ya'ami, ha miŵa'ö, ha niha ndra'o?

Itema linia Fetero, imane: Keriso Lowalangi andrö ndra'ugö.

21 Ba itenaŵa ira, iŵa'ö khöra, böi la'ombakha'ö da'ö, gofu ha ökhö. 22 Imane: Lö tola lö oya itaha famakao Ono Niha, ba latibo'ö ia dania satua mbanua andrö ba ere sebua ba sangila amakhoita andrö, ba labunu ia, ba tölu ngaluo, ba tesusugi ia.

23 Ba imane khöra fefu: Na so zedöna molo'ö ya'o, ba yamu'ositengagö ia, yamulu'i röfania, ero maökhö, ba yamu'o'ö ndra'o. 24 Ha niha sa zedöna manganau'ö nosonia, khönia aetu dania; ba ha niha zaetu noso, na börö ndra'o, da'ö zanganau'ö ya'ia. 25 Hadia sa guna ba niha, na isöndra harenia fefu hadia ia zi so ba guli danö, ba na ya'ia zi taya, na te'ala ia ba khönia? 26 Ha niha sa zaila ba khögu andre ba ba daroma ligu andrö, da'ö göi zaila dania Nono Niha, na so ia, na so khönia lakhöminia, awö lakhömi Nama, awö lakhömi mala'ika ni'amoni'ö andrö. 27 Ba si ndruhu-ndruhu niŵa'ögu khömi: So ösa ba zi so ba da'e, si lö mangila fa'amate, irege no la'ila mbanua Lowalangi andrö.

 Famolakhömi Yesu 

IV. 28 Ba me no i'etu'ö huhuo andrö, ba so mato ŵalu bongi, ba i'ohe ndra Fetero, Yohane Yakobo, möi ia ba hili, mangandrö.

29 Ba me mangandrö ia, ba tobali mbawania, ba afusi mbarunia, humaga. 30 Ba hiza niha, darua, si fahuhuo khönia, Moze ba Eliya.

31 Molakhömi, wamaigira, lafatunö lua-lua lalania, nifaluania dania ba Yeruzalema.

32 Ba manuköu ndra Fetero. Ba me tokea ira, ba la'ila lakhöminia, awö niha andrö, si darua, si so ba da'ö khönia. 33 Ba me laheta ira khönia da'ö, ba imane Fetero khö Yesu: He samahaö, ba da'e zi sökhi nahada, ba damafazökhi nose, tölu, sambua khöu, sambua khö Moze, ba sambua khö Geliya; lö i'ila watahögö hadia wehedenia.

34 Ba barö wehedenia andrö, ba so lawuo, ilumö'ö ira. Ba ata'u ira, me möi ira bakha ba lawuo andrö.

35 Ba so li, si oroi lawuo andrö, imane: Onogu da'ö, nituyugu, mifondrondrongo khönia. 36 Ba me terongo li andrö ba hatö Yesu ni'ilara. Ba lö hede-hedera, lö hadia ia la'ombakha'ö ba niha, gofu ha ökhö, me luo da'ö, hadia ni'ilara.

 Famofanö bekhu 

V. 37 Ba mahemolu ö, me möi ira mitou moroi ba hili, ba ato zamaondragö ya'ia niha. 38 Ba hiza niha, samösa, ba zato andrö, mu'ao ia, imane: He samahaö, u'andrö khöu, faigi nonogu matua andrö, awai nonogu, ba hiza, 39 ira'u bekhu ba i'ogomuzaö mu'ao, ba idödöni bekhu, fawukhö gilo, ifakao, lö edöna ia aheta. 40 Ba no u'andrö ba nifahaömö, ena'ö lafofanö ia, ba tebai.

41 Ba itema linia Yesu, imane: He ya'ami, niha si lö mamati, si no tefuyu tödö! he wisa na wa'aragu khömi ena'ö, ba ha wa'ara utaha ba khömi? 42 Ohe ba da'e nonou andrö.

Ba me so ia moroi sa, ba idödöni bekhu no mege, ikandro'ö. Ba itenaŵa mbekhu si ra'iö andrö Yesu, ifadöhö wökhö nono matua andrö ba ifuli khö namania.

 Ihönagö i'ombakha'ö wa'amatenia Yesu 

VI. 43 Ba oi tobali dödöra, ba wa'abölö Lowalangi andrö. Ba me oi ahöli-höli dödöra ba nilaunia andrö fefu, ba imane ba nifahaönia: 44 Mifondrondrongo niŵa'ögu andre: Tebe'e sa dania ba danga niha Nono Niha.

45 Ba lö aboto ba dödöra niŵa'önia andrö, no tobini khöra, fa lö la'ila watahögö. Ba ata'u ira wanofu khönia ba niŵa'önia andrö.

 Ifarou ira ba wa lö molau faya 

VII. 46 Ba tesao ba dödöra, ha niha zebuara maö.

47 Ba me no i'ila gera-era dödöra andrö Yesu, ba ihalö ndraono, ibe'e ba ngainia, ba imane khöra: 48 Na so zama'amöi yomo khönia ono andre, na börö döigu, ba ya'o nifa'amöinia yomo. Ba na so zama'amöi yomo ya'o, ba samatenge ya'o ifa'amöi yomo. Ha niha sa wondrege zide-ide ba khömi fefu, da'ö zebua.

 Ifarou ira ba wa'ebolo dödö 

VIII. 49 Ba itema Yohane, imane: He samahaö, no ma'ila zamösa, sanötöi töimö, wamofanö bekhu, ba no matenaŵa ia, me lö i'o'ö ita.

50 Ba imane khönia Yesu: Böi mitenaŵa, ha niha sa zi lö fa'udu khömi, ba no awömi.

51 Ba me lö ara tö irugi baŵa wofanönia ba zorugo, ba idölö ia ba Yeruzalema. 52 Ba ifatenge zinenge, sowaö-waö fönania. Ba mofanö da'ö, ba larugi mbanua Ndrawa Zamaria, ba wamaigi naha wemörö khönia. 53 Ba lö lafa'amöi ia yomo, me no ba lala ba Yeruzalema so ia.

54 Ba me la'ila da'ö nifahaö andrö, Yakobo ba Yohane, ba lamane: He Tua, hadia, omasi'ö na maŵa'ö galitö moroi yaŵa ba mbanua, ena'ö i'a ira? 55 Ba ibali'ö ia, itenaŵa ira. 56 Ba lasaŵa mbanua bö'ö.

 Folo'ö Yesu 

IX. 57 Ba ba wofanö andrö, ba so zamösa, sanguma'ö khönia: Da'u'o'ö ndra'ugö, gofu heza möi'ö.

58 Ba imane khönia Yesu: So dögi narö hili ba zigölu, ba ba wofo ba dalu mbanua, ba so gazuni, ba khö Nono Niha, ba lö naha wemörö.

59 Ba iŵa'ö ba danö bö'ö: O'ö ndra'o.

Ba imane: Tehe khögu, ena'ö mofanödo ua, ba wogo'o amagu.

60 Ba imane khönia: Akha lako'o zi mate khöra niha si mate, ba ya'ugö, ba ae ombakha'ö mbanua Lowalangi andrö.

61 Ba so danö bö'ö na, imane: Da'u'o'ö ndra'ugö Tua, ba tehe khögu ua, ena'ö u'angonasi zi so baomo khögu.

62 Ba imane khönia Yesu: Gofu ha niha ia, zanuyu faku, na ifaigi furinia, ba lö göna ba mbanua Lowalangi andrö.

Faza 10

Famatenge nifahaö si fitu ngafulu 

I. 1 Aefa da'ö, ba i'oniagö na danö bö'ö So'aya fitu ngafulu, ba ifatenge ira, daru-darua, ba wowaö-waö fönania, ba mbanua sebua ba ba mbanua side-ide fefu, ba zi möi ia dania.

2 Ba imane khöra: Ebolo sa mbasitö andrö, ba sohalöŵö, ba lö atoto: andrö mi'andrö khö zokhö basitö andrö, ena'ö ifatenge zohalöŵö ba mbasitönia. 3 Mi'ae'e; hiza, ufatenge ami, hulö nono mbiri-biri, ba hunö nasu gatua. 4 Böi mi'ohe gabe-kabe, ba he bola, ba he badagahe; böi mi'owai niha ba lala.

5 Ba ba zi möi ami yomo, ba da'ö zi föföna limi: "Yafalukha wa'ohahau dödö zi samba omo andre."

6 Ba na so ba da'ö nono wa'ohahau dödö, ba ahono khönia wa'ohahau dödö andrö khömi; ba na lö'ö, ba mangawuli ia khömi. 

7 Ba ba nomo andrö mi'iagö, mi'a ba mibadu hadia nibe'era khömi, noa sa si nangea itema luo sohalöŵö. Böi mifa'ema nomo.

8 Ba na möi ami ba mbanua, ba na lafa'amöi ami, ba mi'a hadia nibe'era khömi, 

9 ba mifadöhö wökhö zofökhö khöra, ba mimane khöra: No i'ondrasi ami banua Lowalangi andrö 

10 Ba na möi ami ba mbanua, ba na lö lafa'amöi ami, ba miheta ami yomo, mi'ae ba newali khöra, ba mimane: 

11 Gawu-gawu andre na i, si falemba khöma, ba gahe, ba mbanuami andre, ba ma'ezosi khömi, ba böi zi lö mi'ila, wa no ahatö mbanua Lowalangi andrö. 

12 Ba uŵa'ö khömi öna-öna na zi göna Zodoma, na luo da'ö dania, moroi ba zi göna mbanua da'ö.

13 Alai ndra'ugö, Khorasi! Alai ndra'ugö Betisa'ida! Na ba Diro ba ba Zidona mena'ö tefazökhi dandra andrö, nifazökhi ba khömi andrö, ba no föna sa'ae lafalalini mena'ö gera-erara, no dumadao ira bawu mena'ö ba no la'onukha goni-goni. 14 Ba öna-öna na zi göna Diro ba Sidona, ba wanguhuku dania, moroi ba zi göna ami.

15 Ba ya'ugö Kafanauma, tenga no mu'alaŵa'ö ndra'ugö irugi ba zorugo? Irugi mbanua tou latimba si tou ndra'ugö dania.

16 Ha niha zamondrongo khömi, ba khögu ifondrondrongo, ba ha niha zangositengagö ya'ami, ba ya'o i'ositengagö, ba ha niha zangositengagö ya'o, ba samatenge ya'o i'ositengagö.

 Fangawuli ndra nifahaö si fitu ngafulu 

II. 17 Ba mangawuli zi fitu ngafulu no mege, omuso dödöra, lamane: He Tua, bekhu göi, no la'o'ö lima, ba döimö andrö.

18 Ba imane khöra: No u'ila Zatana andrö, saekhu tou moroi ba mbanua si yaŵa, hulö gari mbanua. 19 Hiza no utehe khömi mihundragö gulö ba tongo ba milaŵa wa'abölö nemali andrö fefu, ba lö'ö manö te'ala ami.

20 Ba böi da'ö mibe'e fa'omuso dödömi, wa no la'o'ö limi bekhu andrö; da'ö mibe'e fa'omuso dödömi, wa no mutanö döimi ba zura, ba zorugo.

21 Me luo da'ö owua-wua dödönia, soroi ba Geheha ni'amoni'ö, ba imane: Usuno ndra'ugö, Ama, So'aya sorugo awö danö, me no öbini'ö da'ö ba zatua-tua ba ba zonekhe, ba me no ö'oroma'ö ia ba ndraono. Si ndruhu, ya'ugö, Ama, me no si manö wa'omasiu.

22 Ba ibali'ö ia furi ba nifahaönia, imane: No ibe'e ba dangagu Amagu fefu hadia ia, ba lö saboto ba dödö ha niha Nono andrö, baero Nama andrö, ba lö saboto ba dödö ha niha Nama andrö, baero Nono andrö, awö ba zedöna i'oroma'ö Ono andrö.

23 Ba ibali'ö ia furi ba nifahaönia, ba zi ha ya'ira, imane: Ya'ahowu hörö andrö, sangila ni'ilami andrö. 24 Uŵa'ö sa khömi: Ato zama'ele'ö, awö zalaŵa, somasi mangila ni'ilami, ba lö ni'ilara, ba no omasi ira mamondrongo nirongomi, ba lö nirongora.

 Dawa Zamaria sahakhö tödö 

III. 25 Ba hiza, maoso zangila amakhoita, samösa, manandraigö ya'ia, imane: He samahaö, he uwisa, ena'ö usöndra wa'auri si lö aetu andrö?

26 Ba imane khönia: Hadia ba zura goroisa andrö? he wisa wombasou?

27 Ba itema linia, imane: "Omasi'ö Zo'aya, Lowalangiu, moroi si'aikö ba dödöu, nosou ma'asambua zangomasi'ö ya'ia, ba öhorigö wa'abölöu, awö gera-erau wangomasi'ö ya'ia; ba omasi'ö zahatö khöu, si mane fa'omasiu ndra'ugö."

28 Ba imane khönia: Si ndruhu niŵa'öu, o'ö da'ö, ba auri ndra'ugö.

29 Ba ibu'a ena'ö, imane khö Yesu: Ba ha niha zahatö khögu?

30 Ba imane Yesu: So niha, si möi misi tou, i'otarai Yeruzalema, numalö ba Yerikho, ba falukha ia zorabu, laheta nukhania, laböbözi ia ba lalau mofanö, laröi tou ia, arakha mate.

31 Ba itörö misi tou lala andrö ere, ba i'ila, ba itörö manö.

32 Ba si manö göi nono Lewi, samösa, me irugi da'ö, i'ila, ba itörö manö.

33 Ba itörö göi da'ö Dawa Zamaria, sikoli, ba me i'ila, ba ahakhö dödönia. 34 I'ondrasi, i'olohuni zokhonia, ilau wanikha ba agu, ifazaŵa ba kudo khönia, i'ohe ba nomo ba zi mörö zikoli ba irorogö.

35 Ba mahemolu ö, ba iso'ö baero dombua hua suku, ibe'e khö zokhö omo andrö, imane: Rorogö ia, ba na öbe'e na, baero da'e, hadia ia, ba u'ali khöu, na mangawulido.

36 Hadia ba dödöu, ha niha ba zi datölu andrö zahatö khö nibözi zorabu andrö?

37 Ba imane: Si hakhösi tödö ya'ia.

Ba imane khönia Yesu: Ba ae'e, ba lau zi manö, ya'ugö göi.

 Marata ba Maria 

IV. 38 Ba me mofanö ira, ba möi ia ba mbanua side-ide; ba so ndra'alawe, Marata döi, ikaoni ia yomo.

39 Ba so dalifusönia, Maria döi, ba dumadao da'ö föna Zo'aya mamondrongo niŵa'önia.

40 Ba Marata andrö, ba no owölö-ölö, ba wangai hadia ia zoguna khönia. Ba möi ia khönia, imane: He Tua, hadia, lö ba dödöu, wa ibe'e manö sangai halöŵö ndra'o ga'agu, ha ya'o? ŵa'ö ae khönia, ena'ö ibabaya göi, itolodo.

41 Ba itema linia So'aya, imane khönia: He Marata! he Marata! wa'oya wangabu dödöu, ba oya ngawalö wa lö ahono'ö; 42 ba ha sambalö zoguna. No ituyu khönia zi sökhi andrö Maria, lö laheta khönia da'ö.

Faza 11

Famahaö ba wangandrö  

I. 1 Ba i'alui naha wangandrö ba mangandrö ia. Ba me no ibato, ba imane khönia nifahaönia, samösa: He Tua, fahaöga ba wangandrö, si mane famahaö Yohane nifahaönia göi, föna. 

2 Ba imane khöra: Na mangandrö ami, ba mimane: He Ama! Yate'amoni'ö döiu. Yatobali banuau fefu niha.
3 BSi rugi öma, be'e khöma ero ma'ökhö,
4 Ba efa'ö khöma horöma; ya'aga sa göi, ma'efa'ö zala ba zi so sala khöma, fefu. Ba böi ohe ndra'aga ba wanandraigö. 

 Tefondrondrongo wangandrö 

II. 5 Ba imane khöra: Ha niha ba khömi, zi so si fahuwu khönia, na möi khönia, na talu mbongi, na imane khönia: He le, be'e nifalaligu roti ma'ifu, ha tölu uhalö,
6 noa sa möi khögu zi fahuwu khögu, i'otarai kumoli, ba lö hadia ia khögu, önia.
7 Hadia, iŵa'ö dania moroi si bakha: Böi busi dödögu, noa sa kumusi mbawandruhö, ba no mörö sa'ae ba ngaigu ndraonogu; tebai maoso ndra'o, ba wame'e khöu?

8 Uŵa'ö khömi, he lö'ö göi ibe'e khönia, lö maoso ia, me si fahuwu khönia, ba maoso sa ia, me iforege wangandrö, ba ibe'e khönia, ha wa'oya zoguna khönia.
9 Ba uŵa'ö khömi: Mi'angandrö, ba tebe'e khömi. Mi'angalui, ba misöndra. Mibokö-bökö mbawandruhö, ba tebokai khömi.
10 Dozi sa sangandrö, ba manema, ba sangalui, ba isöndra, ba khö zamökö-mökö bawandruhö, ba tebokai.

11 Ba ha niha ba khömi so'ono, same'e khö nononia kara, na i'andrö roti, ba ma same'e salahi gi'a ulö, na i'andrö gia?
12 ba ma same'e khönia tongo, na i'andrö gadulo manu?
13 Ba na ya'ami, si lö sökhi, mi'ila mibe'e game'ela si sökhi ba ndraonomi ba tenga mendrua manö ibe'e Ama moroi ba zorugo Geheha ni'amoni'ö ba zangandrö khönia?

 Fangorifi sobekhu 

III. 14 Ba ifofanö mbekhu si lö hede. Ba tobali, me no aheta mbekhu andrö, ba humede zi lö hede andrö. Ba ahöli-höli dödö niha sato. 

15 Ba so ösa ba khöra zanguma'ö: Moroi ba zalaŵa mbekhu, Belesebu andrö, wa ifofanö mbekhu andrö.
16 Ba so zanandraigö ya'ia, la'andrö dandra khönia moroi si yaŵa ba mbanua.

17 Ba i'ila gera-erara, ba imane khöra: Dozi öri, na no fabali dödö, ba adudu; ilangö nomo si sambua si sambua.
18 Ba na no fabali göi dödö Zatana, ba he moroi wa'aro mbanuania? me miŵa'ö, moroi khö Mbelesebu, wa ufofanö mbekhu andrö.
19 Ba na moroi khö Mbelesebu, wa ufofanö mbekhu andrö, ba he moroi, wa lafofanö iraonomi? Andrö ya'ira zanguhuku ya'ami dania.
20 Ba na moroi ba duru Lowalangi, wamofanögu bekhu, ba noa sa'ae i'ondrasi ami banua Lowalangi andrö.
21 Na manaro ba golayamania zabölö, si no mangarö, ba ahono zi so khönia.
22 Ba na so zabölö moroi khönia, na ilaŵa ia, ba ihalö wangönania, tötönafönia, sabölö andrö ba ifaosa nirabunia.
23 Ha niha zi lö fa'awö khögu, ba no si fa'udu khögu, ba ha niha zi lö mangozara, awögu, ba no samazaewe.
24 Na iheta ia ba niha bekhu si ra'iö, ba itöröi danö si lö idanö, magalui sahono ia, ba me lö isöndra, ba imane: Da'ufulido ba nomogu andrö, ba zi otarai ndra'o.
25 Ba na irugi, ba i'ila, no mubözini ba no muhaogö.
26 Ba möi ia, ihalö awönia mbekhu bö'ö, si lö sökhi moroi khönia, fitu, ba möi ira bakha, labali'ö omora da'ö no mege, ba tobali tedou walösökhi gamozua niha andrö, moroi ba mböröta. 

27 Ba me iŵa'ö da'ö, ba humede ndra'alawe, samösa, ba niha sato, imane khönia: Ya'ahowu dalu andrö sanabina ya'ugö föna, awö meme andrö, nibadumö ösi.
28 Ba imane: Ya'ia, ya'ahowu zamondrongo taroma li Lowalangi ba same'e ba dödö.

 Fanegu ndra farizaio 

IV. 29 Ba me ato zo hurufai ya'ia niha, ba ibörötaigö, imane: Niha si lö sökhi niha andre. La'andrö dandra, ba lö labe'e khöra dandra, baero dandra Yona andrö.
30 Hulö si mane Yona andrö sa, me tobali tandra ia ba mbanua Niniwe andrö, si manö göi dania Nono Niha ba niha andre.
31 Maoso dania razo ira alawe, moroi raya no, na fanguhuku dania, ba zi so niha da'e, ba i'etu'ö hukura, me no i'otarai wondrege danö, ba wamondrondrongo fa'atua-tua Zelomo andrö, ba hiza, no töra moroi khö Zelomo zi so ba da'e.
32 Maoso dania mbanua Niniwe andrö, na fanguhuku dania, udu niha andre, ba la'etu'ö hukura, me no lafalalini gera-erara, ba wangombakha Yona andrö, ba hiza no töra moroi khö Yona zi so ba da'e.
33 Lö itunu wandru niha, ba ibe'e ba zi tobini, ma barö dumba yöu, ibe'e ba naha wandru yaŵa, ena'ö oroma hagania ba zi möi yomo.
34 Fandru mboto höröu. Na atulö höröu, ba mohaga göi mbotou ma'asambua, ba na si lö sökhi, ba sogömi-gömi göi mbotou.
35 Andrö faigi, fa böi ogömi-gömi haga andrö, si so ba dödöu.
36 Ba na mohaga mbotou andrö ma'asambua, na lö hadia ia ba khönia zogömi-gömi, ba mohaga manö fefu, hulö na si göna haga wandru ndra'ugö.

 Fanegu ba wamini tödö 

V. 37 Ba me fahuhuo ia, ba i'andrö khönia farizaio, samösa, ena'ö möi ia manga ahulö khönia. Ba möi ia yomo, manga.
38 Ba ahöli-höli dödö warizaio andrö, me i'ila, lö ihönagö mombanö Yesu, me awena manga.
39 Ba imane khönia So'aya: Ya'ami, farizaio ma'ökhö, mihaogö gero mako ba ero wiga, ba tanö bakha khömi, ba oi afönu nirabu, awö walösökhi.
40 He si lö tödö! tenga ha samösa zamazökhi ya'ia, he tanö baero ba he tanö bakha?
41 Mibe'e manö ame'ela ba zi numana zi so yaŵa, ba hiza, a'oi sa'ae sökhi khömi.
42 Ba alai ami farizaio andrö, me mibe'e zambua ni'ofulu lönga ba höwa, awö ngawalö gule-gule fefu, ba lö ba dödömi huku ba fa'omasi Lowalangi andrö. Ni'o'ö ena'ö zi sambalö, ba tenga göi ni'ositengagö zi sambalö.
43 Alai ami, farizaio, me no omasi ami tanö föna so ami ba zekola ba la'owai ami ba kade.
44 Alai ami! me hulö lewatö si lö oroma ami, latörö niha, ba lö la'ila.

45 Ba itema linia sangila amakhoita, samösa, imane khönia: He samahaö, ya'aga göi ö'o'aya, wanguma'ö da'ö.

46 Ba imane: Ya'ami göi, sangila amakhöita, alai ami, me mihare'ö ba niha noro, si lö lokha lö la'ohe, ba ya'ami, ba sara turumi lö mibabaya noro andrö.
47 Alai ami, me mifazökhi dandra lewatö zama'ele'ö andrö, ba ira tuami föna zamunu.
48 Ba tobali samaduhu'ö nilau ndra tuami ami, oroma wa no omasi ami nilaura, ya'ira sa zamunu, ba ya'ami zamazökhi tandra lewatö.
49 Andrö göi imane fa'atua-tua Lowalangi andrö: Ufatenge dania khöra zama'ele'ö ba sinenge, ba labunu ösa ba lagohi; 
50 ena'ö te'alui ndro zama'ele'ö andrö fefu, niduwagö, i'otarai mböröta danö, irugi niha andre, si sagötö;
51 i'otarai ndro Habeli, irugi ndro Zakharia andrö, nibunu ba gotaluara naha wame'e sumange gosali. Si ndruhu, uŵa'ö khömi, te'alui ia dania ba niha andre.
52 Alai ami, sangila amakhoita, me no mihalö wogoe wangila lala andrö; ya'ami, ba lö si möi bakha, ba sedöna möi bakha, ba no misaisi.
53 Ba me mofanö ia ba da'ö, ba ibörötaigö abua sibai ba zangila amakhoita ba ba warizaio, ba lasekhegö ia, oya ngawalö lazofu-zofu.
54 Latarogö ia, ena'ö lasöndra hadia ia zi sala linia.

Faza 12

Fangelama ba waminitödö ba ba wangata'ufi niha 

I. 1 Ba owulo niha sato, ba ngafulu ngahönö, tobali lahundragö nawöra, ba ibörötaigö Yesu, imane ba nifahaöinia ua: Mi'angelamaisi danömö roti ba warizaio andrö, famini tödö andrö.

2 Lö'ö sa hadia ia nibalugö, si lö tebokai dania, ba lö si tobini, si lö te'ila dania. 3 Andrö, ha wa'oya niŵa'ömi ba zogömi-gömi, ba ba haga terongo, ba hadia niŵa'ömi ba dögi dalinga, si bakha, ba ba dete nomo yaŵa teturiagö.

4 Ba uŵa'ö khömi si fahuwu khögu: böi mi'ata'ufi zamunu boto, ba aefa ö, ba lö la'ila mulau hadia ia. 5 Ba u'oroma'ö khömi, ha niha ni'ata'ufimi; mi'ata'ufi zi tola manibo ba narako, na no aefa ibunu. Si ndruhu, uŵa'ö khömi, da'ö mi'ata'ufi.

6 Tenga lima sagada la'amawa ziliŵi nali? ba sambua lö solifu Lowalangi da'ö. 7 Ba rozi mbu ba högömi göi fefu, ba no mu'erai; böi ata'u ami, no tohude ami moroi ba ziliŵi nali, he ŵa'ae oya ira,

8 Ba uŵa'ö khömi: Ha niha fefu zamaduhu'ö ya'o ba niha, da'ö nifaduhu'ö Nono Niha göi dania föna mala'ika Lowalangi andrö. 9 Ba ha niha zangosilö'ögö ya'o ba niha, da'ö ni'osilö'ögö föna mala'ika Lowalangi andrö dania.

10 Ba ha niha fefu zanandraŵaisi Ono Niha, ba ni'efa'ö khönia da'ö; ba ha niha zanandraŵaisi Eheha ni'amoni'ö, ba lö te'efa'ö khönia.

11 Ba na la'ohe ami ba walukhata ba ba zalaŵa ba ba zolohe huku, ba böi mi'abusi tödö he miwisa ba hadia wamu'a, ba hadia niŵa'ömi. 12 Eheha ni'amoni'ö sa dania zamahaö ya'ami, ba da'ö sibai, hadia niŵa'ö.

 Fa'omasi gana'a ba fa'abu dödö ba mbalazo 

II. 13 Ba so zamösa, awö niha sato andrö, imane khönia: He samahaö, ŵa'ö khö ga'agu, ena'ö mafaosa göndröita zatua.

14 Ba imane khönia: He le! ha niha zamataro ya'o sanguhuku, ba ma samaosa ondröita ba khömi?

15 Ba imane khöra: Mifaigi, mi'angelamaisi wa'omasi gana'a fefu, alakha lö fahöna, fa irugi aurifa si so andrö.

16 Ba iŵa'ö khöra gamaedola, imane: So niha so'ana'a, ba no abölö mbua nowinia. 17 Ba i'era-era tödönia, imane: He uwisa, me lö khögu nahia ba wangirö'ö bua nowigu? 18 Ba imane: Da'ö ulau: Ududugö halasagu, ba segebua moroi ba da'ö ufazökhi, ba da'ö u'owuloi fefu mbua zinanögu ba hadia ia zi so khögu. 19 Ba umane ba dödögu: No fahöna khöu mbalazo, ya'ugö tödögu, ha me uga fakhe lö ahori; honogö'ö, lau manga ba badu-badu hadia ia ba omusoi'ögö!

20 Ba imane khönia Lowalangi: He sambö era-era! bongi andre lahalö nosou, ba nihönamö andrö, ba ha ökhö möi?

21 Si manö lala zangozaragö khönia ana'a, si lö ana'a ba khö Lowalangi.

22 Ba imane ba nifahaönia: Andrö uŵa'ö khömi, böi mi'abusi tödö noso, hadia mbalazomi, ba böi mi'abusi tödö mboto, hadia nukhami. 23 No ebua noso, moroi ba mbalazo, ba no ebua mboto, moroi ba nukha.

24 Mitöngöni gaga, lö'ö sa manaru ira ba lö mamasi, lö khöra lou ba lö halasa, ba ibalazoi ira Lowalangi; tenga no aröu tohude ami moroi ba wofo?

25 Ba ha niha ba khömi zangila mondrou'ö fa'anau nosonia samba si'u, na i'abusi tödö?

26 Ba na tebai göi ami ba wondrege zide-ide, ba hana wa mi'abusi tödö danö bö'ö?

27 Mitöngöni ladari mböhö andrö, lö'ö sa managu ba lö manoso; uŵa'ö khömi, lö'ö göi manö nukha Zelomo ba lakhöminia andrö fefu, si mane nukha zi sara da'ö. 28 Ba na imanö Lowalangi wamonukha du'u ba danö, si so ma'ökhö, nitibo'ö ba galitö mahemolu, ba tenga mendrua manö imanö khömi, sambö famati?

29 Ba ya'ami, ba böi mi'alui hadia ni'a, hadia nibadu, ba böi fawuka dödömi. 30 Niha guli danö andre sa zangalui da'ö fefu, ba Amami andrö, ba no i'ila, wa soguna khömi da'ö. 31 Ba mi'alui mbanuania, ba tebe'e nönö-nönö khömi da'ö.

32 Böi mi'ata'ufi, ya'ami, rorogöfö gubalo, si lö atoto; noa sa fa'omasi Nama, khömi dania mbanua andrö. 

33 Mi'amawa zi so khömi, ba mibe'e ame'ela ba zi numana. Mi'asogö khömi mbola si tebai obou, awö girö-girö si lö ahori-hori, ba zorugo, si tebai irugi sanagö ba si lö ifakiko hama.  34 Ba zi so girö-girömi sa, ba da'ö göi so dödömi dania.

 Falö mörö ba falö faröi 

III. 35 Böi aefa-aefa mböbö talu ba löwi-löwimi, ba böi mate-mate wandrumi,  36 ya hulö niha sombalo-mbaloi sokhö ya'ira ami, na mangawuli ia moroi ba walöŵa, ena'ö i'anema'ö labokai khönia, na so ia, na ibökö mbawandruhö.

37 Ya'ahowu zawuyu andrö, na lö mörö ira i'ila sokhö ya'ira, na so ia; si ndruhu niŵa'ögu khömi, molembe ia dania, ifedadao ira ba möi ia ngoni-ngonira.

38 Ba na so ia, na no mörö niha ba ma na no aefa talu mbongi, ba na si manö zui, i'ila, ba ya'ahowu ira. 

39 Ba böi zi lö aboto ba dödömi da'ö: Na no i'ila ena'ö sokhö omo ha wa'alaŵa mbóngi so zanagö, ba lö ifa'amöi ba nomonia ena'ö.

40 Ba ya'ami göi, mifa'anö ami, na lö midöna-döna sa dania so Nono Niha. 

41 Ba imane khönia Fetero: He Tua, hadia, khöma öŵa'ö gamaedola andrö, ba ma ba khöra fefu göi?

42 Ba imane So'aya: Ha niha zatua zangai halöŵö, si lö faröi si no atua-tua, nibe'e zokhö barö mbawa sangai halöŵö khönia, ba wame'e göra, na inötö? 43 Ya'ahowu zawuyu andrö, na i'ila sokhö ya'ia, na so ia, no i'o'ö zi manö. 44 Si ndruhu niŵa'ögu khömi, ibe'e barö mbawania fefu hadia ia zi so khönia.

45 Ba na iŵa'ö ena'ö tödönia sawuyu no mege: "Mogasa so zokhö ya'o", ba na ibörötaigö ibago-bago zawuyu iramatua ba sawuyu ira alawe, ba na manga-manga ia ba mamadu-madu tou ba mabu-mabu, 46 ba so dania zokhö sawuyu andrö, na luo lö idöna-döna, ba ha wa'alaŵa luo, ba lö i'ila, ba i'ötö dalu ba ibe'e gurakhania, awö zi lö mamati. 47 Ba sawuyu andrö, si no mangila somasi zokhö ya'ia, ba si lö mangasiwai hadia ia ba si lö molo'ö somasi zokhö, ba la'abölögö wamözi.

48 Ba ha niha zi lö mangila, ba ilau hadia ia zi göna ia bözi-bözi, ba la'önaigö wamözi ya'ia. Ba dozi, ha khö zoya labe'e, ba oya lasugi khönia, ba ha khö zoya labe'e ba danga, ba oya göi la'andrö khönia.

 Fa'udusa börö Keriso 

IV. 49 Ba wolohe alitö ba guli danö so ndra'o, ba omasido sibai, na no muhola ia ena'ö; 50 ba so nibayagö khögu dania, ba lö ahono dödögu ibe'e, irege no awai.

51 Hadia, miwai ba wolohe fa'atulö ba guli danö so ndra'o! Tenga da'ö, uŵa'ö khömi, ba wolohe fa'udusa möi ndra'o.

52 I'otarai da'e sa, ba fa'udu zi dalima, si ha samba omo; fa'udu zi datölu ba zi darua, ba fa'udu zi darua ba zi datölu. 53 Fa'udu nama khö nono ba fa'udu nono khö nama, ba ina khö nono alawe ba ono alawe khö nina, inania khö numönö ba umönö khö ninania matuania.

 Tandra nitöngöni 

V. 54 Ba imane göi ba niha sato: Na mi'ila so lawuo moroi ba gahe mbanua, ba gaekhula luo, ba i'anema'ö mimane: So deu dania, ba itörö zi manö. 55 Ba na angi moroi raya, ba mimane: Aukhu zino dania, ba itörö.

56 He ya'ami, samini tödö! amuata danö ba amuata mbanua, ba no mi'ila mihuku, ba inötö andre, ba he wisa wa lö mi'ila mihuku? 57 Ba hana wa tenga moroi ba dödömi manö göi mihuku, hadia zatulö?

58 Na fao ami zi fa'udu khöu, we'amöi ba gumandru, ba forege ba lala, ena'ö aefa ndra'ugö khönia, fa böi isöbi ndra'ugö khö zanguhuku, ba ibe'e ba danga wazuri ndra'ugö sanguhuku, ba ikuru'ö fazuri. 59 Uŵa'ö khöu, lö'ö manö aefa'ö ba da'ö, na so zi tosai si sakefe, ömöu, si lö mubu'a.

Faza 13

Banua Galilaia nibunu Wilato  

I. 1 Ba so niha ösa, me luo da'ö, la'ombakha'ö khönia mbanua Galilaia andrö, nifaruka Wilato do ba zumange andrö khöra. 

2 Ba itema lira, imane khöra: Hadia, miwai ebua horö mbanua Galilaia andrö, moroi ba horö mbanua Galilaia bö'ö fefu, me no göna ira da'ö? 3 Tenga da'ö, uŵa'ö khömi; na lö mifalalini gera-erami sa, ba oi si manö wa'atekikomi dania. 4 Ma si feleŵalu andrö, nilangö malige andrö ba Ziloa, si mate ba da'ö, hadia, miwai ebua zalara, moroi ba zala niha bö'ö fefu, banua Yeruzalema? 5 Tenga da'ö, uŵa'ö khömi; na lö mifalalini gera-erami sa, ba oi si manö wa'atekikomi dania.

 Amaedoa marafala  

II. 6 Ba iŵa'ö gamaedola andre: So niha föna, si so töla marafala, nitanö ba kabu nagu khönia; ba möi ia mamaigi bua khönia, ba lö ni'ilania. 

7 Ba imane ba zohalöŵö ba kabu nagu: Hiza, no medölu fakhe ae möido, mamaigi bua ba marafala andrö, ba lö ni'ilagu. Obö ia: hana wa lö guna danö, ibe'e! 

8 Ba itema linia da'ö, imane khönia: He Tua, akha so ia na zi döfi andre göi, irege uko'o danö ba mbörönia ba irege ulau goboula, 9 ma atö mowua ia dania, ba na lö'ö dania, ba obö ia.

 Famadöhö wökhö ndra'alawe saköi  

III. 10 Ba mamahaö ia ba zekola, me luo sabato. 

11 Ba hiza ndra'alawe si so bekhoe wökhö, meweleŵalu fakhe ae. Ba no aköi ia, tebai manö ifaöga ia. 

12 Ba me i'ila ia Yesu, ba humede ia khönia, imane: He alawe, yadöhö wökhöu, 13 ba itufa tanga ba i'anema'ö adölö, ba isuno Lowalangi. 

14 Ba humede zatua zekola andrö, mofönu ia, me mamadöhö fökhö Yesu ba zabato, imane ba niha sato: önö ngaluo zi tola mohalöŵö ita, ba ba da'ö mi'ae mifafadöhö'ö wökhömi, ba böi na luo sabato. 

15 Ba itema linia So'aya, imane: He samini tödö! Tenga dozi ami midudu zaŵimi, ba ma kalidemi, ba zinga naha gö, ba mi'ohe ba wamabadugö idanö khönia, na luo sabato? 16 Ba ma uwu Gaberahamo andre, nifesu Zatana, hiza, no meweleŵalu fakhe, hadia lö latoto'ö khönia wesu andrö ba luo sabato? 

17 Ba me iŵa'ö da'ö, ba oi aila zi fa'udu khönia andrö, ba oi omuso dödö niha sato, ba nilaunia andrö fefu, si no teturia.

 Amaedola danömö lada ba tanömö roti  

IV. 18 Ba imane: Ha khö fakhili-khili mbanua Lowalangi andrö? Ha famaedo ube'e ia? 

19 Ba mbua lada fakhili-khili ia, nihalö niha, nitibo'önia ba kabu khönia, ba manöi ba tobali motöla, ba mangazuni wofo ba dalu mbanua ba ndrahania. 20 Ba imane zui: Ha famaedo ube'e mbanua Lowalangi andrö? 21 Ba danömö roti fakhili-khili ia, nihalö ndra'alawe, nifarukania ba zi tölu yöu hamo, irege aisö ma'afefu.

 Famarou tödö ba wangalui fa'auri si lö aetu  

V. 22 Ba itöröi mbanua sebua, awö mbanua side-ide, mamahaö, isaŵa Yeruzalema.  

23 Ba so zanguma'ö khönia: He Tua, hadia, lö ato zauri dania ba mbanua furi? 

24 Ba imane khöra: Miforege wangalui lala wanörö bawa göli sise-ise andrö. Ato sa, uŵa'ö khömi, zangalui dania fanörö, ba tebai.

25 Na no maoso sa'ae zokhö omo andrö, na no ikusi mbawandruhö, ba na ibörötaigö baero so ami mamökö bawandruhö, na mimane: He So'aya, bokai khöma! ba itema limi, imane khömi: Lö u'ila ha niha ami, he moroi ami.

26 Awena dania mibörögö, mimane: No manga-manga ndra'aga, no mamadu idanö ndra'aga, ba zanehe ndra'ugö, ba no mamahaö ndra'ugö ba newali khöma. 27 Ba imane dania: Uŵa'ö khömi, lö u'ila ha niha ami, he moroi ami. Miheta ami khögu, fefu zolau si lö atulö. 

28 Ba fege-ege dania ba da'ö ba fatangisa mboha, na mi'ila ndra Aberahamo, Iza'aki, Yakobo ba dozi sama'ele'ö andrö, ba mbanua Lowalangi andrö, ba na mi'ila nitibo'ö baero ami. 

29 Ba so dania moroi ba gatumbukha ba moroi ba gaekhula, moroi yöu ba moroi raya, ba manga ira ba mbanua Lowalangi andrö. 30 Ba hiza, so zi so furi, si möi föna dania, ba so zi so föna, si möi furi dania.

 I'e'esi Yerusalema Yesu 

VI. 31 Ba ba da'ö sibai, ba so warizaio ösa, lamane khönia: Heta'ö, ofanö ba da'e, ibunu'ö sa Herode. 

32 Ba imane khöra: Mi'ae miŵa'ö khö nasu gatua andrö: Hiza, ufofanö mbekhu ba ulau mamadöhö fökhö ma'ökhö ba mahemolu, ba ba zi dua wongi, ba urugi wondrege. 33 Ba lötolalö mukolido ma'ökhö ba mahemolu ba ba zi dua wongi, me no lö tola mate zama'ele'ö, na tenga ba Yeruzalema. 

34 He Yeruzalema! He Yeruzalema! samunu sama'ele'ö, sanebu kara nifatenge khönia! ha me uga sa'ae u'owuloi mena'ö nonou, si mane sifagelo, na i'owuloi nononia barö gafi, ba lö sedöna ami. 

35 Hiza, lö'ö sa'ae nahami dania. Uŵa'ö khömi, lö'ö manö sa'ae mi'ila ndra'o, irege miŵa'ö dania: Ya'ahowu zi so andrö, ba döi Zo'aya!

Faza 14

Famadöhö wökhö zabao talu  

I. 1 Ba me möi ia ba nomo zalaŵa warizaio manga, ba luo sabato, ba so ira göi ba latarogö ia. 

2 Ba hiza niha, samösa, sabao talu, fönania. 

3 Ba humede Yesu, imane ba zangila amakhoita andrö ba ba warizaio: Hadia, tola lafadöhö wökhö ba luo sabato, ma lö'ö? Ba lö hede-hedera. 

4 Ba ibabaya zofökhö andrö, ifadöhö wökhönia, ba ifofanö.

5 Ba humede ia khöra, imane: Ha niha ba khömi, na aekhu ba mba'a nononia, ba ma saŵinia, si lö i'anema'ö manöbi yaŵa ya'ia, na luo sabato? 

6 Ba tebai labu'a da'ö.

 Fanenaŵa wayaŵasa  

II. 7 Ba ilau gamaedola ba nikaoni andrö, me no ifaigi-faigi, wa lafahulö naha tanö si yaŵa, imane khöra: 

8 Na so zogaoni ya'ugö ba walöŵa, ba böi dadao ba naha tanö si yaŵa, ma ta'ila so nikaoninia salaŵa moroi khöu, 9 ba na so zogaoni ya'ami, ba imane khöu: Fonaha da'e, ba ibörötaigö aila ndra'ugö wedadao tanö si tou sibai. 

10 Na lakaoni ndra'ugö, ba ae dadao ba naha tanö si tou sibai, ena'ö, na so zogaoni ya'ugö, ba imane khöu: Fa'ese'ö miyaŵa le! ba awena tefosumange ndra'ugö föna nawöu ba wemanga fefu. 

11 Dozi sa, ha niha zamali'ö salaŵa ya'ia, da'ö ni'ide'i-de'ö, ba ha niha zangide-ide'ö ya'ia, da'ö nibe'e salaŵa. 

12 Ba imane göi ba zogaoni ya'ia andrö: Na ökaoni manga niha si hulö wongi, ba ma na owi, ba böi kaoni zi fahuwu khöu, ba ma talifusöu, ba ma si tenga bö'ömi, ba ma banuami so'ana'a, fa böi lakaoni göi ndra'ugö mangawuli, ba ötema zulö. 

13 Na fatome ndra'ugö, ba kaoni zi numana ba sagaböda ba sogombuyu-mbuyu ba sagau'a, 14 ba ya'ahowu ndra'ugö, lö'ö sa khöra sulö khöu, ba tesulöni khöu ba wemaoso niha satulö andrö dania.

 Amaedola watomesa  

III. 15 Ba me irongo da'ö si samösa, awöra ba wemanga, ba imane khönia: Ya'ahowu zi manga ba mbanua Lowalangi andrö. 

16 Ba imane khönia: So niha si fatome, owuloa sebua khönia, ato nikaoni. 17 Ba ifatenge zawuyunia, me inötö gowuloa, ba wanguma'ö ba nikaoni andrö: Mi'aine, no awai.

18 Ba labörötaigö la'andrö aefa ira, ha sara dödö manö fefu. Imane khönia si föföna: So ni'öligu benua, ba lötolalö möido mufaigi, u'andrö khöu, efa'ö ndra'o. 19 Ba imane si samösa: So ni'öligu öröbao, fulu nga'eu, ba möido mutandraigö; u'andrö khöu, efa'ö ndra'o. 20 Ba si samösa, ba imane: No mangowaludo, ba andrö tebai möi ndra'o. 

21 Ba ifuli ia sawuyu no mege, i'ombakha'ö da'ö khö zokhö ya'ia. Ba mofönu zatua baomo andrö ba imane khö zawuyunia andrö: Ta'i-ta'i ae ba newali misa, ba mbanua, ba fasao yomo ba da'e zi numana ba sagaböda ba sagau'a ba sogombuyu-mbuyu. 

22 Ba imane sawuyu andrö: He Tua, no u'o'ö niŵa'u ba so na naha. 

23 Ba imane tua andrö khö zawuyu: Ae ba lala ba ba zinga göli misa, ba farou dödöra ba we'amöi yomo, ena'ö afönu nomogu. 24 Uŵa'ö sa khömi, samösa lö'ö dania si manga ba watomesa andrö khögu, niha si tohöna mukaoni andrö.

 Bawa lala khö zolo'ö Yesu 

IV. 25 Ba ato zi fao khönia ba lala niha, ba ibali'ö ia, imane khöra: 

26 Na so zangondrasi ya'o, ba na tenga si fa'udu khö namania ba khö ninania ba khö wo'omonia ba ba ndraononia ba ba dalifusönia matua ba ba dalifusönia alawe ba ba nosonia na i, ba tebai nifahaögu ia. 27 Ha niha zi lö molu'i röfania, ba wolo'ö ya'o, ba tebai nifahaögu. 

28 Ha niha sa ba khömi, sedöna mangotomosi malige, si lö dumadao ua mangerai balazo, na irugi, ba wamalua ya'ia? 29 Fa böi labörötaigö wango'aya ya'ia dozi samaigi, na no ifobörö, ba na tebai i'asiwai dania, fa böi lamane: 30 No ibörötaigö wotomo niha da'ö, ba tebai i'o'ozui. 

31 Ma ha niha razo sedöna manuwö razo bö'ö, si lö dumadao ua manguhuhuo'ö, na tola ifaondragö zamaondragö ya'ia, si dua wulu ngahönö niha, na ha fulu ngahönö khönia? 32 Ba na tebai, ba ifatenge zinenge, fatua aröu na zi samösa, i'andrö wangatulö. 

33 Ba si manö göi ami fefu, ha niha zi lö mangositengagö fefu hadia ia zi so khönia, ba tebai nifahaögu ia. 

34 Si sökhi sa nasio, ba na taya wa'asi-asi nasio göi, ba hadia labe'e fangazökhi. 35 Lö gunania ba danö ba lö'ö goi gunania fangatabö zinanö; tetibo'ö manö ia. Si so tögi dalinga ba wamondrongo, ba yamufondrondrongo!

Faza 15

Amaedola mbiri-biri selungu ba hua suku  

I. 1 Ba oi la'ondrasi ia sanema beo ba sebua horö, ba wamondrondrongo huhuonia. 

2 Ba kumökö-kökö warizaio ba sangila amakhoita, lamane: Ifa'amöi khönia zebua horö da'ö ba orudu manga ia khöra.  

3 Ba ilau khöra gamaedola andre, imane: 

4 Ha niha ba khömi zi so biri-biri, otu nga'eu, ba na elungu zageu, hadia lö iröi ba danö si mate zi siŵa wulu a siŵa, ba i'o'ö zi sageu andrö, irege isöndra? 

5 Ba na no isöndra, ba i'angalisigö, omuso dödönia, 6 ba na irugi yomo, ba ikaoni zi fahuwu khönia, awö zi fahatö omo khönia, imane khöra: Akha omuso dödömi, awögu, me no usöndra mbiri-birigu andrö, si no elungu andrö? 7 Uŵa'ö khömi, si manö göi wa'omuso dödö ba zorugo, ba niha, samalalini era-era, he ha samösa, moroi ba wa'omuso dödö ba zi siŵa wulu a siŵa, si lö moguna famalalini era-era. 

8 Ba heza so ndra'alawe, si so hua suku, fulu nga'örö, ba na aekhu zagörö khönia, hadia, lö itunu wandru, ba lö ibözini nomo, ba lö iforege wangalui, irege isöndra? 9 Ba na no isöndra, ba ikaoni ndra'alawe si fahuwu khönia, awö zi fahatö omo khönia ba imane: Akha omuso dödömi, awögu, me no usöndra hua suku andrö, si no aekhu. 

10 Uŵa'ö khömi, si manö wa'omuso dödö ba zanehe mala'ika andrö, ba zorugo, ba niha, samalalini era-era, he ha samösa.

 Amaedola nono selungu 

II. 11 Ba imane: So niha föna, si so ono matua, darua. 12 Ba imane si akhi khö nama: He ama, be'e khögu dana khögu gana'a andrö. Ba ifaosa khöra zi so andrö.

13 Ba lö ara furi ö, ba i'ozaragö fefu hadia ia siakhi nono andrö no mege, ilau mofanö, isaŵa danö saröu ba ba da'ö ihori gana'ania, manibo manö ia. 

14 Ba me no ihori fefu hadia ia, ba itörö lofo sabölö-bölö danö andrö ma'asagörö, ba ibörötaigö lö balazo khönia. 

15 Ba möi ia mu'olembai niha ba danö andrö, samösa, manga gazi; ba ifatenge ia da'ö ba mbenuania, ba wokubaloi bawi. 16 Ba omasi ia ifo'ösi dalunia lölö mbanio, ö mbawi, ba lö same'e khönia. 

17 Ba i'era-era tödönia ba imane: Ha wa'ato zangai halöŵö khö namagu, si lö ambö ö, ba ya'o, ba tekiko wa'olofo ba da'e. 18 Damaoso ndra'o, möido khö namagu ba umane khönia: He ama! no ufazökhi horö ba zorugo ba fönau,  19 tenga sa'ae si nangea laŵa'ö onou ndra'o, akha hulö zi manga gazi ndra'o khöu, samösa. 

20 Ba maoso ia, möi ia khö namania. Ba me aröu ia na, ba i'ila sa'ae ia amania, ba ahakhö dödö, fagohi ia, italagui mbagi, fa'ago bawa ia khönia. 

21 Ba imane khönia ono: He ama, no ufazökhi horö ba zorugo ba fönau, tenga sa'ae si nangea laŵa'ö onou ndra'o. 

22 Ba imane ama ba zawuyunia: Mihalö mbaru luo si sökhi andrö ba mibe'e barunia, mibe'e laeduru ba durunia ba badagahe ba gahenia, 23 ba mihalö nono zaŵi nibula andrö, mitaba ba ta'a, akha omuso dödöda, 24 me no ifuli auri nonogu andre, si no mate, no elungu ia, ba no musöndra. Ba i börötaigö omuso dödöra. 

25 Ba no so ba nowi nononia si a'a. Ba me ifuli ia me ahatö ia ba nomo, ba irongo wanuno ba folaya. 26 Ba humede ia khö zawuyu, isofu khönia hadia da'ö. 

27 Ba imane khönia da'ö: No so nakhiu andrö, ba no ifataba'ö nono zaŵi nibula andrö amau, me no mangawuli ia khönia, me lö si göna ia hadia ia.

28 Ba mofönu ia ba lö edöna möi ia yomo. Ba möi tou namania, ifarou dödönia. 29 Ba itema li namania, imane: Hiza, ha me uga fakhe enoniu ndra'o, ba lö urai usawö goroisamö, ba khögu lö örai öbe'e nono mbiri-biri, ena'ö omuso dödögu, awö zi fahuwu khögu.30 Ba me no so nonou andrö, si no mangohori ana'ania, awö zohorö-horö, ba no öfataba'ö khönia nono zaŵi nibula andrö. 

31 Ba imane khönia: He onogu, si lö tebulö khögu ndra'ugö, ba hadia ia fefu zi so khögu ba khöu. 32 Ba somuso tödö sa ita ena'ö, sowua-wua tödö, me no ifuli auri nakhiu andrö, si no mate; no elungu ia, ba no musöndra.

Faza 16

Sangai halöŵö si lö atulö tödö 

I. 1 Ba imane göi ba nifahaönia: So niha so'ana'a föna, si so satua zangai halöŵö; ba te'adugö da'ö khönia, ihori gana'ania.

2 Ba humede ia khönia, imane khönia: Hana wa si manö nirongogu khöu? Ombakha'ö he wisa wangaimö halöŵöu andrö, tebai sa'ae satua zangai halöŵö ndra'ugö. 3 Ba imane dödönia satua zangai halöŵö andrö: He uwisa? ihetado sa satua zangai halöŵö sokhö ya'o; tebai mogo'o tanö ndra'o ba ailado mangandrö-ngandrö böli gögu. 4 U'ila he uwisa, ena'ö lafa'amöido yomo khöra, na ahetado satua zangai halöŵö.

5 Ba idozigö zo'ömö khö zokhö ya'ia, wehede khöra, ba imane ba zi föföna andrö: Ha wa'ebua gömöu khö zokhö ya'o? 6 Ba imane: Otu lauru fanikha. Ba imane khönia: Halö zuramö, dadao, ba ta'i-ta'i sura lima wulu. 7 Ba imane ba zi samösa: Ba ya'ugö, ha wa'ebua gömöu? Ba imane: Otu ngaso'e fakhe. Imane khönia: Halö zuramö ba sura ŵalu ngafulu.

8 Ba isuno sokhö zatua zangai halöŵö andrö, si lö atulö tödö, me no i'onekhesi. Me no onekhe nono niha guli danö andre, moroi ba nono haga andrö, ba khö nawöra andrö.

9 Ba uŵa'ö khömi, mihuwu khömi niha, ana'a si lö atulö andrö, ena'ö lafa'amöi ami ba nose andrö ba mbanua furi, na no ahori ia.  10 Ha niha zi lö faröi ba wondrege zide-ide andrö, ba lö'ö göi faröi ba zebua, ba ha niha zofaya ba wondrege zide-ide andrö, ba mofaya göi ba zebua. 

11 Ba na mofaya ami ba gana'a si lö atulö andrö, ba ha niha zame'e ba dangami si ndruhu andrö? 12 Ba na no mofaya mege ami ba zi tenga khömi, ba ha niha zame'e khömi si ndruhu khöda?

13 Na sangai halöŵö, ba samösa lö sangila faoma i'o'ö, na darua zangoni ya'ia; ma fa'udu ia ba zi samösa, ba i'omasi'ö zi samösa, ba ma i'o'ö li zi samösa, ba i'ositengagö zi samösa; tebai enoni Lowalangi ami, ba enoni gana'a göi.

14 Ba larongo göi da'ö fefu farizaio andrö somasi ana'a, ba la'o'aya ia.

15 Ba imane khöra: Ya'ami mibu'a-bu'a ba hulumi zi lö sökhi ba zanehe niha, ba Lowalangi zangila tödömi; hadia zebua ba niha, ba ni'ogorofi sa ba Lowalangi.

16 Irugi Yohane andrö, ba oroisa ba sama'ele'ö, ba i'otarai da'ö, ba teturiagö mbanua Lowalangi andrö, ba dozi lasöndragö ira bakha.

17 Ba oföna adudu mbanua si yaŵa, awö danö, atö awu'a zambua tandra wamabali andrö, ba goroisa andrö.

18 Na so zanibo ngambatönia ba na ihalö danö bö'ö, ba sohorö da'ö. Ba ha niha zangai nitibo'ö ndramatua, ba sohorö.

 Lazaro ba niha sebua okhöta 

II. 19 Ba so me föna niha so'ana'a, sobaru baru luo manö ba muko si sökhi sibai, ero ma'ökhö i'omusoi'ö manö dödönia, lö ambö-ambö hadia ia.

20 Ba so göi zi numana, Lazaro döi, nitou'ö barö mbatönia, oi gigimö. 21 Ba omasi da'ö ihalö önia zi lö a'oi ba wemanga zo'ana'a andrö. Ba so göi nasu, lafela-felai gigimönia andrö.

22 Ba ha samuza ma'ökhö, ba mate zi numana andrö, ha la'ohe ia ba gaheta Gaberahamo mala'ika. 

Ba mate göi zo'ana'a no mege, ba lako'o. 23 Ba ba mbanua tou, ba ifaöga hörönia, me no i'ila wa'afökhö, ba i'ila Gaberahamo, ba zaröu, awö Lazaro no mege, ba gahetania.

24 Ba mu'ao ia, imane: He Tuagu, Aberahamo! hakhösi tödö ndra'o, ba fatenge Lazaro andrö, ena'ö i'ungugö zara nuwu durunia ba nidanö, ba i'okafui lelagu, me no afökhö khögu ba hola-hola galitö andre. 

25 Ba imane Aberahamo: He onogu, törö-törö tödöu, wa no ötema zi sökhi andrö, tana khöu, götö we'asomö ba guli danö, ba si manö göi wa no itema zi lö sökhi andrö Lazaro; ba iada'e, ba terara dödönia ba da'e, ba khöu, ba fa'afökhö. 26 Ba baero ö fefu, ba no mu'a'aro'ö goho-koho sebua ba gotaluada, ena'ö tebai latörö sedöna möi ba khömi, soroi da'e, ba tebai göi zi otarai moroi sa khömi, si möi ba da'e ena'ö.

27 Ba imane: Ba u'andrö khöu Tua, ena'ö öfatenge ia ba nomo namagu, so na sa dalifusögu, dalima, 28 ena'ö ifaduhu'ö khöra, fa böi möi ira göi ba naha wa'afökhö andre.

29 Ba imane Aberahamo: So khöra zura Moze ba sura zama'ele'ö andrö; ndramufondrondrongo da'ö. 

30 Ba imane: Ai lö'ö Tuagu Aberahamo, ha na möi khöra zi otarai zi no mate, awena lafalalini gera-erara.

31 Ba imane khönia: Na lö lafondrondrongo li Moze, awö li zama'ele'ö, ba lö'ö göi mamati ira, na so zi maoso moroi ba ngai zi mate.

Faza 17

Famangelama ba wangala 

I. 1 Ba imane ba nifahaönia: Tebai sa lö fangala andrö, ba alai zamobörö ya'ia! 2 Mohare ia, na labe'e gowe zalaŵa ba mbaginia ena'ö, ba na lahanigö ia ba nasi, moroi i'alani zamösa zide-ide andrö.

 Fangefa'ö zala 

II. 3 Mifaigi-faigi dödömi! Na mosala dalifusöu, ba tegu ia, ba na mangesa dödönia, ba efa'ö khönia. 4 Ba he mewitu ma'ökhö mosala ia khöu, ba na mewitu ifuli ia khöu, ba imane: Mangesa dödögu; ba efa'ö khönia.

 Fa'abölö wamati side-ide 

III. 5 Ba lamane sinenge andrö khö Zo'aya: Dou'ö wamatima!

6 Ba imane So'aya: Na so khömi wamati, ezai si samba ngawua bua lada, ena'ö, ba miŵa'ö ena'ö ba marafala andrö: Deha'ö ba fawu'a'ö, tanö'ö ba nasi, ba ifondrondrongo limi.

7 Ba ha niha ba khömi zi so sawuyu, samaku-maku ba laza, ba ma sokubaloi urifönia, hadia, na i'otarai nowi, hadia, imane khönia; Dölö'ö ba da'e, lau manga! 8 Hadia, lö imane; Asiwai gögu, ba olembe ba halö-halö khögu hadia ia, irege aefa manga ndra'o, ba awena dania manga ndra'ugö? 9 Hadia, i'andrö saoha gölö khö zawuyu andrö dania, me no i'o'ö hadia niŵa'ö khönia?

10 Si manö göi ami, na no ahori mi'o'ö hadia ia niŵa'ö khömi, ba mimane: Sawuyu si lö guna ndra'aga, hadia gömöma halöŵö, da'ö nihalöma.

 Famadöhö wökhö dafulu zobou auri 

IV. 11 Ba me isaŵa Yeruzalema, ba itörö dalu danö Zamaria ba talu danö Galilaia.

12 Ba irugi mbanua side-ide, ba lala, ba falukha ia zobou auri, iramatua, dafulu; lö lahatö'ö ira.

13 Ba mu'ao ira, lamane: He Yesu, samahaö, hakhösi tödö ndra'aga!

14 Ba me i'ila ira, ba imane khöra: Mi'ae mi'oroma'ö ami ba gere. Ba tobali barö we'amöi andrö, ba döhö wökhöra.

15 Ba si samösa, me i'ila, no döhö, ba ifuli ia, i'ebua'ö linia wanuno Lowalangi, 16 ituhi danö fönania, wangandrö saoha gölö khönia; ba Dawa Zamaria da'ö.

17 Ba humede Yesu, imane: Hadia, tenga dafulu ira zi döhö fökhö? heza so zi dasiŵa? 18 Hadia, lö ni'ilada zangawuli, ba wamosumange Lowalangi, baero niha bö'ö andrö?

19 Ba imane khönia: Faoso, fuli'ö, no i'orifi'ö famatimö andrö.

 Inötö wa'alua mbanua Lowalangi 

V. 20 Ba me lasofu khönia farizaio, ha wa'ara alua mbanua Lowalangi andrö, ba itema lira, imane: Na alua mbanua Lowalangi andrö, ba lö ebua nini-nini; 21 Lö'ö sa laŵa'ö dania: Ya'e ia, ba ma: hiza, ba da'ö. Hiza sa, banua Lowalangi andrö, ba no so ba khömi.

22 Ba imane khö ndra nifahaö: Irugi luo dania, ba omasi ami mi'ila mbaŵa Nono Niha andrö, mato ma'ökhö, ba lö falukha mi'ila. 23 Ba lamane khömi dania: Hiza! Ya'e! Ba böi mi'ae'e, böi mi'o'ö. 

24 Hulö si mane gari mbanua andrö sa, si otarai wondrege mbanua, sihaga irugi wondrege tanö sa, si manö göi Nono Niha dania, na baŵania andrö. 25 Ba lötolalö oya itaha ua famakao ba latibo'ö ia niha andre.

26 Ba hulö si mane me luo Noakhi, si manö göi dania na baŵa Nono Niha andrö. 27 Manga-manga ira, labadu-badu hadia ia, mangowalu ira ba möi nihalö, irugi luo andrö, me möi yaŵa Noakhi ba nowo andrö; ba so wa'anönö danö andrö ba tekiko ira fefu ibe'e.

28 Hulö si mane me luo Loti: manga-manga ira, mamadu-madu hadia ia, mamawa-mawa hadia ia ba mowöli-wöli, mananö-nanö sinanö ira ba mangotomo-tomosi omo. 29 Ba me luo iheta ia Loti ba Zodoma andrö, ba moteu alitö ba talö balera moroi ba mbanua si yaŵa ba ifakiko ira fefu.

30 Si manö göi dania, na luo to'ele Nono Niha. 31 Ba na luo da'ö dania, ba na so zi so yaŵa ba dete nomo, ba yomo so gama-gamania, ba böi yamöi tou, ba wangai ya'ia, ba si so ba nowi, ba si manö göi, böi yamufuli ia furi. 32 Mitörö-törö tödömi wo'omo Loti andrö!

33 Ha niha zangalui nosonia, khönia aetu ia, ba ha niha zaetu noso, da'ö zangorifi ya'ia.

34 Uŵa'ö khömi, darua zi faedo mörö, na bongi da'ö, samösa ni'ohe, ba si samösa, ba niröi. 35 Darua zorudu wanutu fakhe, samösa ni'ohe, ba si samösa, ba niröi. 36 Darua zi so ba nowi, samösa ni'ohe, ba si samösa, ba niröi.

37 Ba latema linia, lamane khönia: Heza, Tua? Ba imane khöra: Ba zi so amatela, ba da'ö göi owulo moyo.

Faza 18

Amaedola zanguhuku si lö atulö 

I. 1 Ba ilau khöra gamaedola, ba wangoroma'ö wa lötolalö fadoro wangandrö, wa böi atage,  2 imane: 

So me föna zanguhuku ba mbanua, lö i'ata'ufi Lowalangi, ba lö ba dödönia hadia niŵa'ö niha. 3 Ba so lakha mbanua ba mbanua andrö, ba möi da'ö khönia, imane: Tolodo ba zi fa'udu khögu andrö.

4 Ba ara lö edöna ia. Ba dania, ba imane dödönia: He lö u'ata'ufi Lowalangi ba he lö ba dödögu hadia niŵa'ö niha, 5 ba edönado zui utolo lakha mbanua andrö, me ifakao ndra'o, fa böi afökhö högögu ibe'e, na lö ibato-bato we'amöi.

6 Ba imane So'aya: Mifondrondrongo, hadia niŵa'ö zanguhuku andrö, si lö atulö tödö. 7 Ba hadia, lö itolo Lowalangi nitutuyunia andrö, si'angaröfi li ya'ia bongi ma'ökhö; ba hadia arörö ia ba khöra? 8 Uŵa'ö khömi, itolo ira, lö ara sibai. Ba na so Nono Niha, hadia falukha ia maö wamati ba guli danö?

 Farizaio sanema beo 

II. 9 Ba so ösa zanguma'ö tödöra satulö ira, abe'e dödöra ba khöra, ba la'ositengagö danö bö'ö, ba ilau göi gamaedola ba da'ö, imane:

10 Darua zi möi miyaŵa ba gosali, niha, farizaio zi samösa ba sanema beo zi samösa.

11 So warizaio andrö, imane wangandrö: He Lowalangi, u'andrö saoha gölö khöu, me tenga si mane niha bö'ö ndra'odo, tenga si mane sorabu, ba tenga si mane sohorö, ba tenga göi si mane sanema beo andrö. 12 Mendrua zi samigu mamoni ba gö ndra'o, ba ube'e zambua ni'ofulu zi so khögu fefu.

13 Ba sanema beo andrö, ba no so ba zaröu, lö'ö göi edöna ia ifaöga hörönia miyaŵa ba zorugo, ibözi manö dötö'ania, imane: He Lowalangi, hakhösi tödö ndra'o, si no ebua horö.

14 Uŵa'ö khömi, satulö da'ö, me mangawuli ia mitou ba nomonia, moroi ba zi samösa. Dozi sa, ha niha zangebua ya'ia, da'ö ni'ide-ide'ö, ba ha niha zangide-ide'ö ya'ia, da'ö nibe'e sebua.

 Famahowu'ö iraono 

III. 15 Ba la'ohe göi khönia ndraono sawuyu, ena'ö itufa ira tanga. Ba me la'ila da'ö nifahaö, ba lategu ira.

16 Ba humede khöra Yesu, imane: Mifa'amöi khögu ndraono, böi mitenaŵa; ba zi manö sa mbanua Lowalangi andrö.17 Si ndruhu niŵa'ögu khömi, si tenga hulö ndraono, wanema banua Lowalangi andrö, ba tebai manö möi ia bakha.

 Ono matua sebua ana'a 

IV. 18 Ba isofu khönia salaŵa, imane: He samahaö si sökhi, he uwisa, ena'ö usöndra wa'auri andrö, si lö aetu?

19 Ba imane khönia Yesu: Hana wa öŵa'ö, si sökhi ndra'o? Lö si sökhi, baero Lowalangi, si ha samösa. 20 Oroisa andrö, ba no ö'ila: böi ohorö, böi ange'e, böi anagö, böi böbögö zi lö duhu, fosumange namau, awö ninau.

21 Ba imane: No ahori u'o'ö da'ö, i'otarai iraono ndra'o.

22 Ba me irongo da'ö Yesu, ba imane khönia: Sambalö na zi lö'ö khöu. Tema amawa fefu hadia ia zi so khöu, ba faosa ba zi numana mbölinia, ba so khöu girö-girö ba zorugo, ba tabu o'ö ndra'o.

23 Ba me irongo da'ö, ba abu sibai dödönia; no sebua sibai ana'a ia.

24 Ba me inehegö ia Yesu, ba imane: Afökhö sibai ba zo'ana'a, wogamö banua Lowalangi andrö. 25 Aoha na na i itörö dögi walölöŵa kudo, moroi möi ba mbanua Lowalangi andrö zo'ana'a.

26 Ba lamane samondrongo da'ö: Ba ha niha zanöndra fa'auri?

27 Ba imane: Si tebai ba niha, ba tola ba Lowalangi.

28 Ba imane Fetero: Hiza, ya'aga, ba no maröi manö zi so khöma, ba no ma'o'ö ndra'ugö.

29 Ba imane khöra: Si ndruhu niŵa'ögu khömi, samösa lö'ö, si no mondröi omo, ba ma soroiyomo, ba ma talifusö, ba ma ira amania, ba ma ono, na börö mbanua Lowalangi andrö, 30 si lö manema ya'ia mangawuli, oya winaeta ba götö da'e, ba fa'auri si lö aetu ba götö dania.

 Fangombakha wamakao Yesu 

V. 31 Ba i'ohe awönia zi felendrua, ba imane khöra: Hiza, möi ita misi yaŵa ba Yeruzalema, ba itörö dania fefu nisura zama'ele'ö andrö, ba khö Nono Niha. 32 Labe'e sa ia ba danga niha baero dania, ba la'o'aya ba la'osiwawöi ba ladidiloi, 33 ba na no labözi-bözi dania, ba labunu, ba tölu ngaluo, ba maoso ia, ifuli auri.

34 Ba ma'ifu lö aboto ba dödöra da'ö, si tobini khöra daroma li andrö ba lö la'ila hadia niŵa'ö.  

 Famokai hörö zau'a 

VI. 35 Ba me no ahatö ia ba Yerikho, ba so zidadao ba zinga lala, niha sau'a, mangandrö-ngandrö böli gönia. 36 Ba irongo niha sanörö, ba izofu-zofu hadia da'ö.

37 Ba la'ombakha'ö khönia, itörö Yesu, banua Nazareta andrö.

38  Ba mu'ao ia imane: He Yesu, ma'uwu Dawido, hakhösi tödö ndra'o!

39 Ba latenaŵa ia si so föna, ena'ö ibato. 

Ba ihötöi fe'ao: He ma'uwu Dawido, hakhösi tödö ndra'o!

40 Ba ibadugö ia Yesu, iŵa'ö, la'ohe khönia. Ba me no ahatö ia, ba isofu khönia: 41 Hadia zomasi'ö, he uwisa khöu? 

Ba imane: He Tua, ena'ö na ifuli u'ila niha.

42 Ba imane khönia Yesu; Yagö mu'ila zui niha! Noa i'orifi ndra'ugö famatimö andrö.

43 Ba i'anema'ö ifuli i'ila niha, ba i'o'ö, isuno Lowalangi. Ba lasuno Lowalangi niha fefu, sangila da'ö.

Faza 19

Sakaio 

I. 1 Be möi ia miyomo ba Yerikho, itörö mbanua.

2 Ba hiza niha, Sakaio döi, satua zanema beo, so'ana'a. 3 I'alui wamaigi Yesu, ha niha ia, ba tebai, ba wa'ato niha, me no side-ide niha ia. 4 Ba itari-tari, fagohi, i'anöisi döla marafala, ena'ö i'ila, me lalania dania da'ö.

5 Ba me irugi da'ö Yesu, ba ifaöga hörönia, imane khönia: He Sakaio, ta'i-ta'i, ae tou, lö'ö sa tola lö möido yomo khöu, tomeu, ma'ökhö. 

6 Ba i'alio'ö mitou, i'ohe yomo Yesu, omuso dödönia.

7 Ba me la'ila da'ö, ba kumökö-kökö ira fefu, lamane: No möi ia tome niha sebua horö,

8 Ba so Zakaio andrö, imane khö Zo'aya: Hiza, ube'e ba zi numana zi matonga zi so khögu, Tua, ba na so nilimogu niha, hadia ia, ba mendrua ufabali wamuli. 

9 Ba imane khönia Yesu: No falukha wangorifi zi samba omo andre ma'ökhö; ma'uwu Gaberahamo sa atö ia göi. 10 Ba da'ö sa möi Nono Niha, ba wangalui si no elungu ba ba wangorifi ya'ia.

 Amaedola gana'a nibe'e nifalali 

II. 11 Ba me no larongo da'ö, ba ilau na gamaedola, me no ahatö ia ba Yeruzalema, ba me lawai i'anema'ö to'ele mbanua Lowalangi andrö. 

12 Imane sa'ae: So zofanö, salaŵa, isaŵa danö saröu, ena'ö tobali tuhe nöri ia ba da'ö, ba mangawuli. 13 Ba humede ia ba zawuyunia, dafulu, ibe'e khöra zi fulu balaki, ba imane khöra: Milau ba waniaga, irege mangawulido. 

14 Ba no fatiu dödö mbanuania khönia, ba lafatenge zinenge, solo'ö ya'ia, lamane: Lö edönaga salaŵama da'ö. 

15 Ba me mangawuli ia, me no tobali tuhe nöri ia si yefo, ba ifakaoni'ö zawuyunia andrö, nibe'enia ana'a andrö, ena'ö irongo, he lawisa wolau.

16 Ba so zi föföna, imane: He Tua, fulu balaki hare zi samba fondruyu andrö khöu. 17 Ba imane khönia: Lau, sawuyu si sökhi! Me lö si faröi ndra'ugö ba zi lö oya-oya, ba yaso barö mbawau zi fulu banua.

18 Ba so wanete da'ö, imane: Si sambua fondruyu andrö khöu, Tua, ba no mohare, lima balaki. 19 Ba imane göi ba da'ö: Ba ya'ugö göi, yaso barö mbawau zi lima banua.

20 Ba so zi samösa, imane: Ya'e zi sambua fondruyu khöu, Tua, no u'irö'ö ba zaefu tanga. 21 Noa sa ata'udo ndra'ugö, me no sabe'e huku ndra'ugö, me öhalö zi tenga nibe'eu, ba me öbasi zi tenga nitarumö.

22 Imane khönia: Moroi ba mbeweu uhuku ndra'ugö, sawuyu si lö sökhi. Hadia, no ö'ila sabe'e huku ndra'odo, mangaido si tenga nibe'egu, ba mamasido si tenga nitarugu? 23 Ba hana wa lö öbe'e ba zamalali gana'agu andrö? Ba ya'o, na sodo, ba uhalö fabaya hare, ena'ö.

24 Ba imane ba zi so ba da'ö: Mihalö khönia zi samba fondruyu andrö, ba mibe'e ba zi so si fulu balaki.

25 Ba lamane khönia: He Tua, ba no fulu balaki khönia.

26 Uŵa'ö khömi, dozi ba zi no so, ba tebe'e, ba khö zi lö'ö, ba lahalö göi zi no so khönia. 27 Ba si fatiu tödö andrö khögu, si lö edöna salaŵara ndra'odo, ba mi'ohe ba da'e, ba mibunu ira fönagu. 

28 Ba me no iŵa'ö da'ö, ba mofanö ia, isaŵa misi yaŵa Yeruzalema.

 Fe'amöi ba Yerusalema 

III. 29 Ba me no ahatö ia ba Mbetifage ba ba Mbetania ba gahe hili andrö, sotöi hili wanikha, ba ifatenge nifahaönia, darua, 30 imane: Mi'ae ba mbanua side-ide andrö, fönami, ba na mirugi yomo ba da'ö, ba mi'ila nono galide ni'amöhögö, si lö irai la'okudo niha; ba mitoto'ö wesu, ba mi'ohe ia. 31 Ba na so zanofu khömi: Hana wa mitoto'ö? ba mimane: Moguna khö Dua.

32 Ba möi zinenge andrö, ba itörö niŵa'önia khöra. 33 Ba me latoto'ö wesu nono galide andrö, ba lamane khöra sokhö ya'ia: Hadia wa mitoto'ö wesu nono galide andrö? 34 Ba lamane: Moguna khö Dua.

35 Ba la'ohe khö Yesu, labe'e ba hulu nono galide andrö nukhara, ba lafakudo Yesu yaŵa.

36 Ba me mofanö ia, ba labologö nukhara ba lala. 37 Ba me arakha irugi zanue hili wanikha andrö, ba labörötaigö nifahaö fefu lasuno Lowalangi, omuso dödöra, la'ebua'ö lira, börö wa'abölö andrö fefu, ni'ilara lamane: 38 Ya'ahowu razo andrö, ba döi Zo'aya, fa'ohahau dödö ba zorugo ba sumange ba mbanua si yaŵa! 

39 Ba so warizaio ösa, awö niha sato, ba lamane khönia: He samahaö, tenaŵa nifahaömö andrö.

40 Ba itema lira, imane: Uŵa'ö khömi, na lö'ö sa'ae hede-hede da'ö, ba mu'ao gara.

41 Ba me ahatö ia, me i'ila mbanua, ba me'e ia ba khönia, imane: 42 Ena'ö na aboto ba dödöu göi, ba mbaŵamö andre, hadia wangohahau dödöu, ba iya'e, ba no tobini ia khöu! 43 Irugi sa dania baŵa khöu, ba lakölini ndra'ugö emaliu ba lafasui ndra'ugö, ba laforege, fasui manö. 44 Ba larasa ndra'ugö, fabaya onou, awöu, ba lö tosai khöu zi dombua kara, si falaete, labe'e, börö wa lö saboto ba dödöu mbaŵa wamaigi ya'ugö andrö. 

 Fangehao gosali 

IV. 45 Ba möi ia ba gosali, ibörötaigö ifofanö baero zaniaga andrö, 46 imane khöra: No so ba zura: "Ba omo wangandrö dania nomogu andrö"; ba ya'ami, ba no mibali'ö tögi narö hili, naha zorabu.

47 Ba mamahaö ia ba gosali, ero ma'ökhö. Ba la'alui wamunu ya'ia ere sebua ba sangila amakhoita, ba si manö göi zalaŵa. 48 Ba lö lasöndra lala. A'oi sa la'omasi'ö ia niha sato, wamondrongo linia.

Faza 20

Fanofu haniha zanehe nilau Yesu 

I. 1 Ba ha samuza ma'ökhö, me ifahaö niha ba gosali, me i'ombakha'ö duria somuso dödö andrö, ba so gere sebua ba sangila amakhoita ba satua mbanua andrö, 2 muhede ira khönia, lamane: Ŵa'ö khöma: Hadia, wa tola ölau da'ö, ba ha niha ia, zanehe khöu?

3 Ba itema lira, imane khöra: So göi zambalö nisofugu khömi, ba mi'ombakha'ö khögu: 4 Famayagö idanö andrö khö Yohane no, hadia, moroi ba zorugo ma moroi ba niha?

5 Ba la'era-era tödöra, lamane: Na taŵa'ö: Moroi ba zorugo, ba imane dania khöda: Ba hana wa lö samati ami khönia! 6 Ba na taŵa'ö: Moroi ba niha, ba latebu kara ita niha sato fefu; a'oi sa faduhu dödöra, wa no sama'ele'ö Yohane andrö.

7 Ba laŵa'ö khönia, lö la'ila, he moroi.

8 Ba imane khöra Yesu: Ba lö'ö göi uŵa'ö khömi, hadia wa tola ulau da'ö.

 Amaedola zohalöŵö ba kabu nagu 

II. 9 Ba ibörötaigö iŵa'ö ba niha gamaedola andre: So niha, samazökhi kabu nagu, ba ibe'e niwawalö ba zohalöŵö, ba isaŵa danö bö'ö, ara ia.

10 Ba me baŵa mbua, ba ifatenge zawuyu ba zohalöŵö andrö, ena'ö labe'e khönia mbua kabu nagu andrö ösa. Ba latema laböbözi da'ö sohalöŵö ba kabu nagu andrö, ba lafatenge mangawuli, lö labe'e.

11 Ba itohugö, ifatenge zawuyu tanöbö'ö. Ba ya'ira, ba laböbözi da'ö göi, la'o'aya, ba lafatenge mangawuli, lö labe'e.

12 Ba itohugö ifatenge, datölu sa'ae. Ba lafesokho da'ö, ba latibo'ö baero.

13 Ba imane sokhö kabu nagu andrö: He uwisa? Da'ufatenge nonogu omasiö andrö, te ata'u ira da'ö.

14 Ba me la'ila da'ö sohalöŵö ba kabu andrö, ba fahuhuo ira, lamane: Sanema ondröita da'ö, databunu ia, ena'ö khöda möi gondröita andrö. 15 Ba latibo'ö ia baero kabu nagu andrö ba labunu.

Ba he iwisa khöra dania sokhö kabu nagu andrö? 16 Möi ia dania, ba ifakiko zohalöŵö andrö, ba ibe'e ba danga danö bö'ö kabu nagu no mege.

Ba me larongo da'ö, ba lamane: Böi si manö.

17 Ba inehegö ira ba imane: Ba hadia ia zi so ba zura andrö: "Gowe andrö, nitibo'ö zotomo andrö, ba no tobali toyo ba watalinga?" 18 Ba sarasa fefu zalau ba gowe andrö, ba nilangönia, ba imama.

19 Ba la'alui lala wondra'u ya'ia sangila amakhoita ba ere sebua, ba da'ö sibai, ba ata'u ira niha sato. Noa sa aboto ba dödöra, wa khöra iböbögö gamaedola andrö.

 Fanofu sanandrösa ba mbeo 

III. 20 Ba latarogö ia, ba lafatenge zamauze, samini'ö tödöra, hulö na satulö tödö ira, ena'ö la'alani ia ba huhuonia, ba wame'e ba danga zalaŵa ya'ia, ba ba danga gumandru.

21 Ba lasofu khönia, lamane: He samahaö, ma'ila wa no satulö niŵa'öu, awö wamahaömö, ba lö öfaigi mbawa niha, ha si ndruhu manö khöu, wangombakha lala Lowalangi andrö. 22 Hadia, tola tabe'e mbeo khö kaizaro, hadia lö'ö?

23 Ba me no i'ila wa'onekhera andrö, ba imane khöra: Mi'oroma'ö khögu hua suku. Ha famaedo da'e khönia ba ha khö zurania? 24 Ba lamane khönia: Khö kaizaro. 25 Ba imane khöra: Na si manö, ba mibe'e khö kaizaro, hadia khö kaizaro, ba hadia khö Lowalangi, ba mibe'e khö Lowalangi.

26 Ba tebai la'alani ia ba niŵa'önia, ba niha sato, ba ahöli-höli dödöra ba wanemania li andrö, ba lö hede-hedera sa'ae.

 Fanofu sanandrösa ba wemaoso zimate 

IV. 27 Ba so zadukaio andrö, ösa, sanguma'ö lö femaoso zi mate, lasofu khönia, lamane:

28 He samahaö, no ibe'e ba zura khöma Moze, na mate zi so talifusö, si so donga, ba na lö ono, ba yamuhalö ndronga andrö talifusönia, ba yamufonga'ötö dalifusönia si mate andrö. 29 Ba no so zi fatalifusö, dafitu, ba mangowalu zi samösa, ba mate, lö ono, 30 ba ihalö ndra'alawe andrö fanete da'ö ba fanete da'ö zui, 31 ba si manö-manö, dafitu, oi mate, lö ono. 32 Ba ba gafuriata, ba mate göi ndra'alawe andrö. 33 Ba ira alawe andrö, ha donga ia, ba khöra andrö, ba wemaoso zi mate andrö dania? No dozi lahalö ia, dafitu.

34 Ba imane khöra Yesu: Niha zi sagötö tanö andre zangowalu ba tebe'e nihalö. 35 Ba si tola ba mbanua furi andrö, si tola maoso moroi ba ngai zi mate, ba lö mangowalu ba lö labe'e nihalö. 36 Tebai sa mate ira sa'ae göi, hulö mala'ika sa'ae, ba ono Lowalangi ira, me ono wemaoso andrö.  37 Ba femaoso zi mate andrö, ba no itörö göi li Moze, ba ngafu ndroi andrö, me ibe'e töi Zo'aya Lowalangi Gaberahamo ba Lowalangi Giza'aki ba Lowalangi Yakobo. 38 Ba tenga Lowalangi zi mate Lowalangi, no Lowalangi zauri; a'oi sa auri ira khönia.

39 Ba latema linia sangila amakhoita ösa, lamane: Duhu niŵa'öu, samahaö.

40 Ba ata'u sa'ae ira manofu khönia hadia ia.

 Fanofu nga'ötö Yesu 

V. 41 Ba imane khöra: He wisa wa laŵa'ö ma'uwu Dawido Keriso andrö? 42 Ba Dawido sa zanguma'ö ba zura zinunö andrö: "No iŵa'ö So'aya khö Zo'aya ya'o: Dadao ba gambölögu, 43 irege no ube'e tou barö gaheu zi fa'udu khöu." 44 Tobali faso'aya khönia Dawido; ba he wisa, wa ma'uwunia ia?

 Fangelama ba zangila amakhoita 

VI. 45 Ba me lafondrondrongo niha sato fefu, ba imane ba nifahaönia:

46 Mi'angelamaisi zangila amakhoita andrö; somasi mamaru baru sanau, somasi na la'owai ira ba kade, awö wedadao ba dadaoma tanö si yaŵa, ba zekola ba ba walöŵa, 47 sangohori balazo lakha mbanua, sangaragö fangandrö-ngandrö, fa la'ila niha; tedou manö huku, nifatörö khöra dania.

Faza 21

Lakha mbanua same'e ame'ela 

I. 1 Ba ifakhölö ia ba i'ila zoana'a, same'e ame'elara ba naha game'ela andrö. 2 Ba i'ila göi lakha mbanua, samösa, si numana, same'e si dombua rimi ba da'ö.

3 Ba imane: Sindruhu niŵa'ögu khömi, ebua nibe'e lakha mbanua si numana andrö, moroi ba khöra fefu. 4 Dozi ira da'ö, ba oi sa si töra khöra nibe'era, ame'ela, ba ya'ia ba föfö zambö khönia ibe'e, awai mbalazo, si so khönia.

 Fama'ele'ö wa'adudu Yerusalema 

II. 5 Ba me so zamatunö osali andrö, wa no muhaogö ia kara si sökhi ba buala andrö, ba imane: 6 Ni'ilami andrö, ba irugi baŵa dania, ba sambua lö tosai ba dete naŵönia yaŵa kara, si lö mududugö.

7 Ba lasofu khönia, lamane: He samahaö, ba ha wa'ara da'ö? Ba hadia dandra, wa itörö dania da'ö?

8 Ba imane: Mifaigi, böi lafaelungu ami; ato sa dania zi möi, sanagö töigu, lamane dania: Ya'odo, ba: no irugi baŵa; böi mi'o'ö khöra. 9 Ba na mirongo wanuwö ba folaŵa, ba böi tokea ami; lö'ö sa tola lö so da'ö ua; ba lö'ö na i'anema'ö fa'atua danö.

10 Ba imane khöra: Maoso dania zi sambua soi, udu zi sambua, ba si sara öri, udu zi sara. 11 Ba so ndruru danö sabölö-bölö ba lofo mbanua ba fökhö sebua misa, ba ameta'uö ba tandra sebua, moroi ba mbanua si yaŵa.

12 Ba föna da'ö fefu, ba lababaya ami ba lagohi ami, la'ohe ami ba zekola ba ba gurunga, ba wolohe ya'ami ba zalaŵa ba ba gumandru, börö döigu andrö. 13 Tobali famaduhu'ö tödöra da'ö khömi. 14 Andrö mitanö ba dödömi, fa böi mihönagö mi'alui he miwisa wamu'a. 15 Ya'o sa zame'e dania khömi fehede ba fa'atua-tua, si tebai lalaŵa ba si tebai lafadaö dozi si fa'udu khömi.

16 Ba so göi dania, ba la'a mbölimi ira amami ba talifusö ba sitengabö'ö ba si fahuwu khömi, ba labunu ösa ami. 17 Ba dozi dania fatiu dödöra khömi, börö döigu andrö. 18 Ba sara lö tekiko bu ba högömi. 19 Ba wa'anau gölömi dania misöndra haremi nosomi.

20 Ba na mi'ila no lafasui Yeruzalema sanuwö, ba ya'aboto ba dödömi, no ahatö mbaŵa wanudugö ya'ia. 21 Ba ndramoloi ba hili zi so ba Yudaia ba ndrahumeta ira si so yomo ba mbanua; ba si so ba halama, ba böi ndramöi miyomo. 22 Me baŵa wolau balö da'ö, ena'ö itörö fefefu zi so ba zura.

23 Alai zanabina ba si so ono, ba mbagi zusu, na luo da'ö dania. Abölö-bölö sibai sa wamakao dania ba guli danö, ba fönu ba niha andre. 24 Ba mate ira ba mbawa wöda, ba ni'ohe sawuyu ira ba niha baero fefu misa; ba nihundra-hundra niha baero dania Yeruzalema, irege no mo'ahonoa götö niha baero andrö.

 Fama'ele'ö wa'atua danö 

III. 25 Ba so dania dandra ba luo ba ba mbaŵa ba ba ndröfi, ba fa'atosasa niha ba guli danö, ba wa'abu dödö ba we'ugu-ugu nasi ba ba ndrulu. 

26 Tekiko niha ba wa'ata'u börö wangiwa dödö ba zalua si göna uli danö andre dania, humeu-heu sa wa'abölö ba mbanua si yaŵa dania. 27 Ba la'ila dania Nono Niha, si so moroi sa ba lawuo, si no a'oi so fa'abölö, awö lakhömi.

28 Ba na iborögö da'ö, ba mifaoso, ba mifaöga mbawami, me no ahatö wangefa'ö ya'ami andrö.

29 Ba iŵa'ö khöra gamaedola, imane: Mifaigi marafala andrö, awö ngawalö geu fefu; 30 na no mokio-kio ia, ba mi'ila manö tödömi, na mifaigi, wa no ahatö mbaŵa wa'aukhu zino. 31 Si manö göi ami, na mi'ila itörö da'ö, ba ya'aboto ba dödömi, no ahatö mbanua Lowalangi andrö. 32 Si ndruhu niŵa'ögu khömi, lö fakhamö atua niha si sagötö andre, ba no ahori itörö.

33 Atua mbanua si yaŵa ba atua danö, ba lö'ö manö awu'a daroma ligu andre.

 Famarou ba walömörö 

IV. 34 Ba mi'angelama, fa böi arörö dödömi ba wemanga-manga ba ba wemabu-mabu ba ba wa'abu dödö ba mbalazo, ba i'ozumagö ikhamö ami baŵa da'ö; 35 hulö dandraŵa sa'ae ihawui fefu zi so ba guli danö, ma'asagörö, misa.

36 Ba böi miförö, ero ma'ökhö, mi'angandrö-ngandrö, ena'ö tola moloi ami ba da'ö fefu, si törö dania, ba ena'ö tola föna Nono Niha nahami.

37 Ba ba gosali so ia, na ma'ökhö, mamahaö; ba na owi, ba möi ia baero, möi ia mörö ba gahe hili andrö, sotöi hili wanikha.

38 Ba lahulö wongi niha sato fefu, wangondrasi ya'ia ba gosali, ba wamondrondrongo huhuonia.

Faza 22

Famagölö ndra ere ba wamunu Yesu 

I. 1 Ba lö ara tö, ba owasa roti si lö mu'aisöni andrö, nifotöi fasa. 2 Ba la'alui lala wamunu ya'ia ere sebua ba sangila amakhoita; ata'u sa ira niha sato.

3 Ba möi Zatana ba dödö Yuda andrö, sotöi banua Kariota, awö zi felendrua andrö. 4 Ba möi ia fahuhuo khö ndra ere sebua ba khö ndra kumandra, he wisa lala wangombakhania ya'ia khöra.

5 Ba omuso dödöra, ba la'osara'ö li, ba wame'e ana'a khönia. 6 Ba itehe, ba i'alui zi sökhi lala, wangombakha ya'ia, ba zi lö niha.

 Femanga ni'amoni'ö 

II. 7 Ba irugi baŵa roti si lö mu'aisöni no mege, ba nitaba fasa andrö.

8 Ba ifatenge ndra Fetero Yohane Yesu, imane: Mi'ae mi'asiwai khöda wasa andrö, ena'ö ta'a.

9 Ba lamane khönia: Heza zomasi ndra'ugö, ma'asiwai?

10 Ba imane khöra: Hiza, na mirugi yomo ba mbanua, ba falukha ami niha, solohe migö nidanö, da'ö mi'o'ö, ba nomo, ba zi möi ia, 11 ba mimane ba zokhö omo andrö: Da'ö niŵa'ö zamahaö ya'aga khöu: Heza so naha andrö khögu, ba wemanga wasa, awö nifahaögu? 12 Ba i'oroma'ö dania khömi mbate'e sebua, yaŵa ba zi sagötö, si no mubologö tufo; ba da'ö mi'asiwai.

13 Ba möi ira, ba itörö niŵa'önia khöra; ba la'asiwai wasa andrö.

14 Ba me no inötö, ba mudadao ia manga, ba awönia zinenge andrö si felendrua.

15 Ba imane khöra: No humulu sibai dödögu, ba wemanga wasa andre, awömi, föna wamakao ya'o andrö. 16 Uŵa'ö sa khömi, lö'ö sa'ae u'a, irege no itörö ba mbanua Lowalangi andrö.

17 Ba ihalö mako, i'aohasi gölö Lowalangi, ba imane: Mitema da'e ba mifosasi khömi. 18 Uŵa'ö sa khömi, lö'ö sa'ae ubadu nösi mbua nagu, i'otarai da'e, irege alua mbanua Lowalangi andrö.

19 Ba ihalö roti, i'aohasi gölö Lowalangi, iboboto roti ba ibe'e khöra, imane: Botogu da'e, nibe'e salahimi; mitörö-törö tödömi ndra'o, ba zi mane. 20 Ba si manö göi mako andrö, me no aefa manga ira, ba imane: Amabu'ula li si bohou mako andre, ba ndrogu, saduwa dania salahimi.

21 Ba hiza, no orudu ba wemanga andre danga zi manga mböligu. 22 Möi sa Nono Niha, itörö nihonogöi; ba alai niha andrö, si manga mbölinia. 23 Ba ibörötaigö faoma lasofu khö nawöra, ha niha maö ia, ba khöra andrö, solau da'ö dania.

 Famadöni haniha wondrege zebua 

III. 24 Ba tesao göi wamadöni ba khöra, ha niha zebuara maö.

25 Ba imane khöra: Mamatörö banuara zalaŵa ba niha baero, ba si so niha barö mbawa, ba lafotöi sebua tödö. 26 Ba ya'ami, ba tenga si manö; sebuami, ba yahulö si mane si akhi, ba solohe, ba yahulö si mane enoni. 27 Ha niha sa zebua? sidadao manga, ba ma sangai halöŵö? Hadia, tenga sidadao manga? Ba ya'o, ba khömi, ba no hulö zangai halöŵö.

28 Ba ya'ami zi lö faröi-röi khögu, ba wanandraigö ya'o andrö. 29 Ba ya'o ba uhonogöi khömi, si mane fangohonogöi Nama khögu banua andrö, 30 ena'ö orudu manga ami khögu ba mamadu-madu hadia ia, ba mbanuagu andrö, ba ena'ö dumadao dania ami ba dadaoma, manguhuku Iraono Gizeraeli, si felendrua tua andrö.

 Famangelama Wetero 

IV. 31 He Simoni! He Simoni! hiza no i'andrö khönia Satana, ena'ö itafi'ö ami, hulö wakhe, 32 ba no mangandrö ndra'o, salahiu, ena'ö lö aetu wamatimö, ba ya'ugö, na no öfalalini gera-erau dania, ba abe'e'ö dalifusöu.

33 Ba imane khönia: He Tua, tola manö sa'ae möido awöu, he ba gurunga, ba he ba wa'amate.

34 Ba imane: Uŵa'ö khöu, Fetero, lö fakhamö miwo zilatao bongi dania, ba no medölu ö'osilö'ögö wangila ya'o.

35 Ba imane khöra: Me ufatenge ami no, si lö kabe-kabe, si lö bola, si lö badagahe, hadia no irai ambö khömi hadia ia? Ba lamane: Lö irai. 36 Ba imane khöra: Ba iya'e, ba ha niha zi so kabe-kabe ba yamuhalö, si manö göi mbola, ba si lö'ö, ba yamu'amawa mbarunia sebua, ba yamu'öli wöda. 37 Uŵa'ö sa khömi, lötolalö itörö ba khögu da'ö, si so ba zura: "Ba no tebe'e awö zebua horö ia"; itörö sa nitandrösaigö khögu andrö.

38 Ba lamane: He Tua, hiza wöda, dua rozi. Ba imane khöra: Abönö.

 Fangandrö ba kabu Gezemane 

V. 39 Ba möi ia baero, isaŵa gahe hili wanikha, no to'ölö ia ba zi manö.

40 Ba la'o'ö ia nifahaönia. Ba me no irugi, ba imane khöra: Mi'angandrö, fa böi itörö ami fanandraigö.

41 Ba iheta ia khöra, ikhamö tebu-tebu kara wa'aröu, ba ibalöduhini tou danö, mangandrö, imane: 42 He Ama, ena'ö na öfatalu'i'ö khögu mako andrö, ba böi ya'itörö zomasi ndra'o, ha somasi ndra'ugö.

43 Ba to'ele khönia mala'ika, moroi ba zorugo, sangabölö'ö ya'ia.  44 Ba tobali fasöndra ia ba iforege wangandrö. Ba tobali hulö mböi-böi ndro mböböinia, atoru ba danö.

45 Ba maoso ia, ibato wangandrö andrö i'ondrasi ndra nifahaönia, ba hiza, no mörö ira, ba wa'abu dödö. 46 Ba imane khöra: Hadia wa mörö ami? Mifaoso! mi'angandrö, fa böi itörö ami fanandraigö.

 Fondra'u ya'ia 

VI. 47 Ba me humede ia na, ba hiza niha, ba sotöi Yuda andrö, awö zi felendrua, zangoloi'ö ya'ira, ba i'ondrasi Yesu, ba wangago bawania.

48 Ba imane khönia Yesu: He Yuda, hadia fa'ago bawa ndra'ugö khö Nono Niha, wemanga mbölinia?

49 Ba me la'ila si fao khönia he wisa, ba lamane: he Tua! Hadia, ma'ö'ötö ira föda? 50 Ba i'ö'ötö zawuyu gere sebua si samösa, awöra, i'eŵa dalingania, kambölö.

51 Ba humede Yesu, imane: Noa, böi mitohugö. Ba ibabaya dalinga andrö, ifadöhö zesokho.

52 Ba imane Yesu ba gere sebua andrö, ba gumandra ba gosali ba ba zatua andrö, si möi mondra'u ya'ia: Hulö ba zorabu möi ami, moföda ami, ba mobago gama. 53 Me ero ma'ökhö ndra'o khömi ba gosali, ba lö nibabayami ya'o. Ba da'e ginötö, ba da'e wa'abölö zogömi-gömi andrö.

 Fangosilö'ögö Wetero 

VII. 54 Ba me no lara'u ia, ba la'ohe, ladölö ba nomo gere sebua andrö. Ba i'o'ö Fetero, aröu ia, moroi furi.

55 Ba me no la'ebua'ö galitö ba dalu golayama, me dumadao ira, ba dumadao göi Wetero ba ngaira.

56 Ba i'ila ia sawuyu ono alawe, me dumadao ia ba haga galitö, ifaigi ia, imane: Da'ö göi nawönia. 57 Ba i'osilö'ögö, imane: Lö u'ila ha niha da'ö, alawe.

58 Ba lö ara, ba i'ila ia tanöbö'ö ba imane: Awöra göi ndra'ugö. Ba imane Fetero: Tenga le. 59 Ba so saza gotalua, ba ifaduhu'ö tanöbö'ö, imane: Si ndruhu, da'e göi nawönia, banua Galilaia sa göi ia. 60 Ba imane Fetero: Lö u'ila hadia niŵa'öu, le.

Ba i'anema'ö, me humede ia na, ba miwo zilatao.

61 Ba ibali'ö ia So'aya, ifaigi Wetero; ba itörö tödö Wetero niŵa'ö Zo'aya andrö, me imane khönia: Lö fakhamö miwo zilatao bongi, ba no medölu ö'osilö'ögö ndra'o.

62 Ba möi ia baero, mege-ege sibai.

 Fangetu'ö hukunia 

VIII. 63 Ba la'o'aya Yesu niha andrö, solohe ya'ia, laböbözi ia, 64 labalugö ia, ba lasofu khönia, lamane: Fa'ele'ö, ha niha zamözi ya'ugö? 65 Ba oya na ngawalö tanöbö'ö laŵa'ö khönia, wanandraŵaisi ya'ia.

66 Ba me no moluo, ba falukha zatua mbanuara ba ere sebua ba sangila amakhoita, ba la'ohe ia ba rafe khöra, lamane: Na Keriso andrö ndra'ugö, ba ombakha'ö khöma.

67 Ba imane khöra: Na uŵa'ö khömi, ba lö faduhu dödömi. 68 Ba na manofu ndra'o, ba lö mitema ligu. 69 Ba i'otarai da'e, ba dumadao Nono Niha ba gambölö wa'abölö Lowalangi andrö.

70 Ba lamane fefu: Ba Ono Lowalangi ndra'ugö? Ba imane khöra: Ya'ia niŵa'ömi.

71 Ba lamane: Hadia guna wamaduhu'ö sa'ae khöda? Tögi dalingada sa'ae zamondrongo, me iŵa'ö.

Faza 23

La'ohe ia föna gumandru 

I. 1 Ba maoso ira fefu, ba la'ohe ia khö Wilato. 2 Ba labörötaigö la'adugö ia, lamane: Samakuyu niha khöda da'e ma'ila, ba sanenaŵa fame'e beo khö kaizaro, ba sanguma'ö Keriso ia, razo.

3 Ba isofu khönia Filato, imane: Hadia, razo niha Yehuda ndra'ugö? Ba itema linia, imane: ya'ia niŵa'öu. 4 Ba imane Filato ba gere sebua, ba ba niha sato andrö: Lö usöndra zala niha da'ö.

5 Ba ya'ira, ba laforege, lamane: Ifahufa niha, wamahaö ya'ira, ba danö Yudaia ma'asagörö, i'otarai ba Galilaia ba irugi da'e.

6 Ba me irongo da'ö Filato, ba isofu, na banua Galilaia niha da'ö.

 La'ohe ia föna Herode 

II. 7 Ba me irongo wa banua Herode, ba ifatenge khö Herode, si so ba Yeruzalema göi, me luo da'ö.

8 Ba me i'ila Yesu Herode, ba omuso sibai dödönia, no ara sa'ae omasi ia i'ila, me no irongo duriania, ba idöna-döna ifazökhi zambalö dandra, ba zi so ia.  9 Ba oya ngawalö isofu khönia, ba lö'ö manö itema linia Yesu.

10 Ba so gere sebua andrö, awö zangila amakhoita, laforege wangadugö ya'ia.

11 Ba i'ositengagö göi ia Herode, awö zaradadunia, i'o'aya, ifobaru baru safusi ba ifatenge mangawuli khö Wilato.

12 Ba tobali fahuwu ira, Herode Wilato, i'otarai luo da'ö, föna ö sa, ba no si fa'udu ira.

 La'ohe ia föna Wilato 

III. 13 Ba ifalukha'ö Filato gere sebua, awö zalaŵa, awö niha sato, 14 imane khöra: No mi'ohe khögu niha andrö, samabali khöda niha miŵa'ö, ba hiza, no usekhegö ia, ba zi so ami, ba lö nisöndragu ba niha andrö börö wangadugömi ya'ia. 15 Ba si manö göi Herode; noa sa ifatenge mangawuli  khöda, ba hiza, ba lö nifazökhinia börö wamunu ya'ia. 16 Ba da'u'otu'ö manö ia, ba u'efa'ö.

17 Ba no muböwögö, wa ibe'e aefa khöra zamösa, ero na owasa. 18 Ba mu'ao ira fefu, lamane: Tibo'ö da'ö, ba efa'ö khöma Mbaraba andrö. 19 Si no mukuru, börö me molaŵa niha, si no tesao ba mbanua, ba fange'e.

20 Ba ifuli muhede khöra Wilato, somasi ia, ba Yesu i'efa'ö.

21 Ba latema linia, lamane: Foröfa ia! foröfa ia!

22 Ba imane zui khöra, no medölu: Ba hadia horö, nifazökhi da'ö? Lö nisöndragu khönia hadia ia, börö wamunu ya'ia. Ba da'u'otu'ö ia, ba u'efa'ö.

23 Ba lö laböhöi ia, ebua lira, la'andrö, ena'ö laforöfa, ba möna ira, ba we'aora andrö.

24 Ba i'etu'ö Filato, ena'ö itörö ni'andröra. 25 Ba i'efa'ö nikuru andrö ba wolaŵa niha ba ba wange'e, ni'andröra, ba Yesu, ba ibe'e ba zomasi ira.

 La'ohe ia ba nahia wamoröfa 

IV. 26 Ba me la'ohe ia misa, ba lara'u niha, samösa, Simoni döi, banua Girene, si otarai nowi, lahare'ö khönia röfa, ena'ö i'ohe, moroi furi Yesu.

27 Ba ato zolo'ö ya'ia niha, awö ndra'alawe, sange'esi ya'ia, mege-ege.

28 Ba ibali'ö ia khöra Yesu, imane: He ya'ami, ono alawe, banua Yeruzalema! böi mi'e'e ba khögu, ba ba khömi mi'e'e, ba ba ndraonomi. 29 Hiza sa, irugi baŵa dania, ba lamane: Ya'ahowu zi lö ono, talu si lö irai mo'ono, awö meme, si lö irai mamaenu ono. 30 Ba da'ö dania labörötaigö laŵa'ö ba hili: Milangögö ndra'aga! ba ba hili-hili: Mibalugö ndra'aga! 31 Na lamanö sa ba geu sauri, ba hadia nilau ba gadolu?

32 Ba darua tö na la'ohe sebua horö, ba wamunu ya'ira awönia.

 Laforöfa ia 

V. 33 Ba me no larugi naha andrö, sotöi sokamu'u, ba laforöfa ia ba da'ö, awö zebua horö no mege, samösa ba gambölö ba samösa ba gabera.

34 Ba imane Yesu: He Ama, be'e aefa khöra, lö'ö sa la'ila hadia nilaura. 

Ba lafosasi khöra nukhania, fadahö-dahö ira.

35 Ba so ba da'ö niha sato, lafaigi-faigi. Ba la'o'aya ia salaŵa, lamane: Niha bö'ö no i'orifi, yamu'orifi göi ia, na Keriso Lowalangi andrö ia, nituyu andrö. 36 Ba la'o'aya ia göi saradadu, möi ira khönia, 37 la'ohe önia nirö aisö, ba lamane: Na razo niha Yehuda ndra'ugö, ba orifi ndra'ugö.

38 Ba so göi zura yaŵania: "Razo niha Yehuda da'e".

39 Ba si samösa niforöfa andrö, sebua horö, ba itandraŵaisi, imane: Tenga Keriso andrö ndra'ugö? orifi ndra'ugö, ba ya'aga.

40 Ba itema linia si samösa, itegu, imane: Ba ya'ugö göi zi lö mangata'ufi Lowalangi, he no faoma hukumi? 41 Ba satulö sa khöda, sanema luo nifazökhida sa'ae ita, ba da'e, ba lö nifazökhinia si lö göna. 42 Ba imane: He Yesu! törö tödöu ndra'odo, na möi'ö ba mbanuau andrö.

43 Ba imane khönia: Si ndruhu niŵa'ögu khöu, ma'ökhö andre awögu ndra'ugö ba waradaiso andrö.

 Fa'amatenia 

VI. 44 Ba mato laluo sa'ae, ba tobali ogömi-gömi ba danö, ma'asagörö, 45 irugi labözi tölu, taya haga luo, ba asika mba'a-ba'a andrö, ba gosali, fabali.

46 Ba mu'ao Yesu, ebua linia, imane: He Ama, ba dangau utou'ö nosogu. Ba me aefa iŵa'ö da'ö, ba aetu nosonia.

47  Ba me i'ila da'ö fefu kumandra andrö, ba isuno Lowalangi, imane: Si ndruhu, niha satulö niha da'ö. 48 Ba dozi niha satö, si no möi mamaigi da'ö, me la'ila da'ö fefu, ba labözi dötö'ara ba lafuli ira.

49 Ba so göi ba zaröu ma'ifu fefu zi no fa'ila li khönia, awö ndra'alawe andrö, si no molo'ö ya'ia moroi ba Galilaia, ba la'ila da'ö.

 Lako'o ia ba danö 

VII. 50 Ba hiza niha, Yosefo döi, salaŵa rafe, niha si sökhi, satulö tödö, 51 - lö nitehenia huhuora andrö, awö nilaura - banua Garimatia, banua niha Yehuda andrö, sombalo-mbaloi banua Lowalangi andrö. 52 Da'ö zi möi khö Wilato, mangandrö boto Yesu.

53 Ba ihalö tou, i'olohuni muko, ba ibe'e ba lewatö nikhao ba gara, ba zi lö larai lako'o niha.

54 Ba baŵa wangehao, ibörötaigö luo sabato.

55 Ba ira alawe andrö, solo'ö, si no molo'ö ya'ia moroi ba Galilaia, ba lafaigi lewatö andrö ba he lawisa wogo'o botonia. 56 Ba lafuli ira, la'asiwai zamohua, awö wanikha, ba ba luo sabato, ba ahono ira, la'o'ö goroisa.

Faza 24

Femaoso Yesu 

I. 1 Ba me luo migu, ba möi ira ba lewatö, ahulö sibai, la'ohe zamohua andrö, ni'asiwaira.

2 Ba la'ila, no mufagaölö gowe andrö, no aheta ba lewatö. 3 Ba me möi ira bakha, ba lö lasöndra mboto Yesu, So'aya. 4 Ba me la'abusi tödö da'ö, ba hiza niha, darua, no so ba ngaira, no mobaru safusi, sihaga.

5 Ba me ata'u ira, ba me lafatugu ira, ba lamane khöra: Hadia wa mi'alui zauri ba zi mate? 6 Lö ya'ia ba da'e, noa sa maoso ia; mitörö-törö tödömi niŵa'önia khömi, me so ia ba Galilaia na, 7 me itörö linia Nono Niha andrö, wa lötolalö tebe'e ia ba danga niha si so horö, awö wa niforöfa, ia, awö wemaosonia, na no irugi tölu ngaluo.

8 Ba itörö tödöra niŵa'önia andrö.

9 Ba lafuli ira, laröi lewatö, la'ombakha'ö da'ö fefu ba zi felezara andrö ba ba danö bö'ö fefu. 10 Ira Maria, banua Magadala andrö, ira, ba Yohane ba Maria, ina Yakobo ba awöra andrö, la'ombakha'ö da'ö ba zinenge andrö.

11 Ba ba dödöra, ba hulö waya niŵa'öra andrö, ba lö faduhu dödöra khöra.

12 Ba maoso Wetero, isaŵa lewatö, fagohi, ba ifaöndrö ia, ba i'ila lembe muko andrö, no so tou, ha da'ö, ba ifuli ia khöra, ahöli-höli dödönia da'ö.

 I'oroma'ö ia khö darua nifaha'önia ba lala 

II. 13 Ba hiza, darua khöra me luo da'ö zi möi ba mbanua side-ide, mato dua za a matonga fofanö, i'otarai Yeruzalema, Ema'usa döi. 14 Ba itörö lira da'ö no mege fefu.

15 Ba me fahuo-huo ira, me lafatunö, ba so Yesu, fao ia khöra ba lala. 16 Ba tetaha höröra, fa lö la'ila wa ya'ia.

17 Ba imane khöra: Hadia huo-huo andrö khömi ba lala?

18 Ba lafatugu ira. Ba itema li si samösa, Kelofasi döinia, imane khönia: Hadia, ha ya'ugö ba dome andrö ba Yeruzalema, si lö mamondrongo da'ö, si bohou na.

19 Ba imane khöra: Hadia? 

Ba lamane khönia: Da'ö, ba khö Yesu andrö, banua Nazareta, no sama'ele'ö ia, sabölö ba nilaunia ba ba huhuo, föna Lowalangi ba föna niha fefu. 20 Awö wa no lafa'etu'ögö hukunia ere sebua khöma, awö zalaŵa, huku famunu, awö wa no laforöfa. 21 Ba ya'aga, ba mawai ya'ia zi möi mangorifi Iraono Gizeraeli. 

Ba baero ö fefu, ba no irugi tölu ngaluo ma'ökhö, aefa da'ö. 22 Ba no göi tobali dödöma labe'e ira alawe khöma ösa, si no möi ba lewatö, si hulö wongi. 23 Lö nisöndrara botonia, ba so ira, ba laŵa'ö, no la'ila gangilata, mala'ika, sanguma'ö no auri ia. 24 Ba no möi nawöma ösa, ba no la'ila, duhu niŵa'ö ndra'alawe andrö, ba ya'ia ba lö ni'ilara.

25 Ba imane khöra: He ya'ami, sambö era-era, ba sareu tödö wamati fefu hadia ia niŵa'ö zama'ele'ö andrö! 26 Tenga lötolalö itaögö da'ö Keriso andrö, ba möi ba lakhöminia? 

27 Ba i'otarai khö Moze ba ba zama'ele'ö andrö fefu, ibotokhi khöra ba zura andrö fefu hadia ia, ba khönia andrö.

28 Ba ahatö sa'ae ira ba mbanua andrö, ba zi möi ira, ba hulö edöna italu'i laŵa'ö. 29 Ba la'andrö khönia, lamane: Iagö khöma, bongi, lö'ö sa'ae alaŵa yaŵa luo. Ba möi ia yomo, aŵora.

30 Ba me manga ira, ba ihalö göra roti, ifahowu'ö ba iboboto, ibe'e khöra. 31 Ba teboka höröra, ba la'ila wa ya'ia; ba taya manö ia fönara.

32 Ba faoma lamane khö naŵora: Tenga no aukhu-aukhu bakha dödöda, me fahuhuo ia khöda ba lala, me ibotokhi khöda zi so ba zura?

33 Ba maoso ira, ba da'ö sibai, lafuli ira ba Yeruzalema, ba no owulo fönara zi felezara, awö zi fao-fao khöra andrö, ba lamane da'ö: 34 Si ndruhu, no maoso Zo'aya, ba no i'oroma'ö ia khö Zimoni.

35 Ba ya'ira, ba ladunö-dunö, he wisa ba lala no mege, ba he wisa wangilara, wa ya'ia, ba wamoboto roti andrö.

 I'oroma'ö ia khö ndra si felezara 

III. 36 Ba me lafatunö da'ö, ba so manö Yesu, ba hunöra bakha. 37 Ba tobali dödöra ba ata'u ira, lawai bekhu ni'ilara 

38 Ba imane khöra: Hadia wa tokea ami, ba hana wa manufa dödömi? 39 Mifaigi dangagu ba ahegu, wa ya'odo; mibabaya ndra'o, ba mifaigi, ba mbekhu sa, ba lö nagole, ba lö töla, si mane ni'ilami khögu.

40 Ba me iŵa'ö da'ö, ba i'oroma'ö khöra gahe ba tanga.

41 Ba me lö faduhu dödöra na, ba wa'omuso dödö, ba me ahöli-höli dödöra, ba imane khöra: Hadia, so göda ma'ifu khömi ba da'e?

42 Ba labe'e khönia gi'a nisala ösa.

43 Ba ihalö, i'a fönara.

44 Ba imane khöra: Da'ö niŵa'ögu khömi, me sodo khömi na, wa lötolalö itörö fefu zi so ba zura goroisa andrö khö Moze ba ba zura zama'ele'ö ba ba zura zinunö, ba khögu andre. 45 Awena ibokai dödöra, fa aboto ba dödöra zi so ba zura.

46 Ba imane khöra: Si manö ba zura, sanaögö famakao Keriso ba si maoso moroi ba ngai zi mate, na no irugi tölu ngaluo, 47 ba ni'o'mbakha'ö wamalalini era-era ba fangefa horö, ba döinia, ba niha fefu misa, nibörötaigö ba Yeruzalema. 48 Ya'ami zi so ba mbörö ba da'ö. 49 Ba ufatenge ba khömi nifabu'u Namagu andrö; ba ya'ami, ba sahono ba mbanua, irege no te'abölö'ö ami fa'abölö andrö moroi si yaŵa.

 Fanahaenia 

IV. 50 Ba i'ohe ira baero, irugi tanö ba Mbetania andrö, ba ifazaŵa dangania, ifahowu'ö ira.

51 Ba barö wamahowu'önia ya'ira, ba aheta ia khöra.

52 Ba lafuli ira ba Yeruzalema, omuso sibai dödöra. 53 Ba lö tebulö ba gosali so ira, manuno Lowalangi.

YOHANE

Faza 1

Fa'asalaŵa Keriso ba fa'atobalinia niha 

I. 1 Ba mböröta so daroma li andrö, ba khö Lowalangi daroma li andrö, ba taroma li andrö, ba no Lowalangi. 

2 Khö Lowalangi so ia ba mböröta. 3 Khönia mböröta hadia ia fefu. Sambalö lö'ö, si so, si tenga khönia mböröta. 

4 Khönia so wa'auri, ba haga ba niha wa'auri andrö. 5 Ba humaga haga andrö, ba zogömi-gömi, ba lö ihalö ia sogömi-gömi. 

6 So niha, nifatenge Lowalangi, Yohane döinia. 7 Da'ö zi möi mamaduhu'ö, ena'ö ifaduhu'ö haga andrö, ena'ö dozi mamati khönia. 

8 Tenga ya'ia haga andrö, ha ba wamaduhu'ö haga andrö. 

9 Möi sa'ae ba guli danö haga si ndruhu andrö, sohagaini niha fefu. 10 No so Ia ba guli danö, ba khö-Nia mböröta hadia ia, fefu, ba lö aboto Ia ba dödö niha ba guli danö. 11 No khö-Nia ba zi möi Ia, ba lö lafonaha ia khöra banua-Nia. 

12 Ba ha wa'ato zamonaha Ya'ia, khöra itehe, tobali ono Lowalangi ira, khö zamati ba döi-Nia andrö. 

13 Tenga moroi ba ndro tumbu ira, ba tenga moroi ba wa'edöna nösi niha ba tenga moroi ba wa'edöna ndramatua, moroi ba Lowalangi tumbu ia. 

14 Ba no tobali ösi niha daroma li andrö, ba no so ia khöda, ba no anehega lakhömi-Nia, hulö lakhömi Nono, si ha sambua khö Nama, si no a'oi so fa'ebua dödö, awö wa'aduhu. 

15 Ifaduhu'ö Ia Yohane, mu'ao ia, imane: Ya'ia da'ö, niŵa'ögu: Fönagu zi so furigu dania, me no oföna Ia moroi khögu. 

16 Me no manema ita fefu fa'ebua dödö si lö aetu-aetu moroi ba zi no a'oi so khö-Nia.

17 Sama'ema oroisa Moze, ba khö Yesu Keriso mböröta wa'ebua dödö ba böröta wa'aduhu.

18 Lö irai i'ila Lowalangi niha, da'ö zanutunö khöda, Ono andrö, si ha sambua, si so ba gaheta Nama.

 Ifaduhu'ö ia Yohane 

II. 19 Ba da'ö wamaduhu'ö Yohane, me lafatenge khönia gere, awö nono Lewi, niha Yehuda, banua Yeruzalema, ba wanofu khönia: Ha niha ndra'ugö? 

20 Ba i'ombakha'ö: tenga Keriso andrö ndra'o. 

21 Ba lasofu khönia: Ba hadia? Eliya ndra'ugö? Imane: Tenga. Lamane: Ya'ugö zama'ele'ö andrö? Imane: Tenga. 

22 Ba lamane khönia: Ba ha niha ndra'ugö? Ena'ö maŵa'ö khö zamatenge ya'aga. Hadia niŵa'öu ba khöu andrö? 

23 Imane: "Li zi'ao ba danö si mate ndra'o: Mifadaya lala Zo'aya, si mane niŵa'ö Yesaya andrö, sama'ele'ö". 

24 Ba sinenge warizaio zinenge andrö. 25 Ba lasofu khönia, lamane khönia: Ba hana wa mamayagö idanö ndra'ugö na tenga Keriso andrö ndra'ugö, ba tenga Eliya, ba na tenga sama'ele'ö andrö? 

26 Itema lira Yohane, imane: Samayagö idanö ndra'o; no so khömi zi lö mi'ila, 27 si so furigu; no ambö ndra'o khönia, utoto'ö mböbö mbadagahenia. 

28 Ba Mbetania da'ö, yefo Yoridano, ba da'ö mamayagö idanö Yohane.

Category:Wb/nia

 Famaduhu'ö Yohane 

III. 29 Ba sara wongi aefa da'ö, ba i'ila Yesu, si möi khönia, ba imane: Hiza nono mbiri-biri andrö khö Lowalangi, sangeheta horö nösi guli danö. 30 Da'ö niŵa'ögu: Furigu so dania niha, si no fönagu, me no oföna ia moroi khögu. 31 Ba lö aboto ba dödögu ia, ba ena'ö oroma ia ba Ndraono Gizeraeli, andrö möi ndra'o, mamayagö idanö. 

32 Ba mamaduhu'ö Yohane, imane: No u'ila Geheha, si möi tou, moroi ba zorugo, hulö marafadi ia ba ahono ia khönia. 33 Ba lö aboto ba dödögu ia, ba samatenge ya'o, ba wamayagö idanö, da'ö zanguma'ö khögu: ni'ilau si möi tou Eheha, ba ahono khönia, da'ö zamayagö Eheha ni'amoni'ö niha. 34 Ba no u'ila ia ba no ufaduhu'ö, wa Ono Lowalangi da'ö.

 Ira nifahaö si föföna: Andrea ba Fetero 

IV. 35 Ba sara wongi aefa da'ö, ba so zui Yohane, awö nifahaönia, darua. 36 Ba inehegö Yesu, sanörö, ba imane: Hiza nono Mbiri-biri andrö, khö Lowalangi. 

37 Larongo niŵa'önia nifahaönia, si darua andrö, ba la'o'ö Yesu. 

38 Ba ibali'ö ia furi Yesu, ifaigi ira, solo'ö ba imane khöra: Hadia ni'aluimi? 

39 Ba lamane khönia: Hezo nahiau omo, Rabi? samahaö geluahania. 

40 Imane khöra: Mi'ae mifaigi.

Möi ira, lafaigi nahiania, ba la'iagö khönia si ma'ökhö andrö; so labözi öfa.

41 Samösa Gandrea, talifusö Zimoni Fetero, samondrongo khö Yohane, solo'ö Yesu. 42 Ba oföna falukha da'ö khö dalifusönia Simoni andrö, ba imane khönia: No masöndra Mesia andrö; nibayoini (Keriso) geluahania. 

43 Ba i'ohe khö Yesu.

Ba inehegö ia Yesu, ba imane: Simoni ndra'ugö, ono Yohane, labe'e töimö Kefa; gowe (Fetero) geluahania.

 Filifo ba Natana'eli 

V. 44 Ba mahemolu ö, ba mofanö Yesu, ena'ö isaŵa Galilaia, ba falukha ia Wilifo. Ba imane khönia Yesu: O'ö ndra'o. 

45 Ba banua Mbetisa'ida Wilifo andrö, banua ndra Andrea Fetero. 46 Falukha khö Natana'eli Wilifo andrö, ba imane khönia: No masöndra nisura Moze ba zura goroisa, nisura zama'ele'ö, Yesu andrö, ono Yosefo, banua Nazareta. 

47 Imane khönia Natana'eli: So zi sökhi, si otarai Nazareta? Imane khönia Filifo: Ae faigi. 

48 I'ila Natana'eli andrö, si möi khönia, Yesu, ba imane khönia: Hiza zi ndruhu Ndraono Gizeraeli, si lö falimosa ba dödö. 

49 Imane khönia Natana'eli: He moroi ö'ila ndra'o? Itema linia Yesu, imane khönia: Me lö nikaoni Wilifo ya'ugö na, me so'ö ba mbörö marafala andrö, ba no u'ila'ö.. 

50 Imane khönia Natana'eli: He Rabi, ono Lowalangi ndra'ugö, razo Ndraono Gizeraeli!

51 Itema linia Yesu, imane khönia: Me no uŵa'ö khöu, no u'ila'ö, ba mbörö marafala andrö, andrö mamati ndra'ugö! So dania ni'ilau, sebua moroi andrö. 52 Ba imane na khönia: Si ndruhu-ndruhu niŵa'ögu khömi, mi'ila dania, teboka mbanua si yaŵa, ba mangörö-ngörö miyaŵa ba mitou mala'ika Lowalangi, khö Nono Niha.

Faza 2

Falöŵa ba Kana 

I. 1 Dua wongi aefa da'ö, ba so walöŵa ba Kana ba Galilaia, ba so nina Yesu ba da'ö.

2 Ba lakaoni göi Yesu, awö nifahaönia, ba walöŵa andrö.

3 Ba lö agu khöra, me no ahori nagu walöŵa. Ba imane ina Yesu khönia: Lö agu.

4 Imane khönia Yesu: Hana ndra'ugö khögu, alawe? Tenga na inötö khögu.

5 Imane inania ba genoni andrö: Na so niŵa'önia khömi, ba mi'o'ö.

6 Ba so ba da'ö rumbi, önö, naha nidanö, ba wanasa khöra, huku khöra ba niha Yehuda, fa tölu yöu zambua. 

7 Imane khöra Yesu: Mifönui idanö rumbi andrö. Ba lafönui irugi mbewe. 8 Ba imane khöra: Misou sa'ae, ba mi'ohe khö zatua zangai halöŵö. Ba la'ohe. 

9 Ba me no itandra satua zangai halöŵö nidanö andrö, si no tobali agu, ba me lö i'ila, he moroi — ba la'ila sa enoni andrö sana'u idanö andrö — ba humede zatua zangai halöŵö khö zangowalu, 10 imane khönia: Oföna labe'e nagu si sökhi dozi niha, ba dania, na no abuso ira, ba labe'e zambö fa'asökhi; ba ya'ugö, ba no ötenagö nagu si sökhi, irugi da'e.

11 Ba Kana ba Galilaia ilau da'ö Yesu, böröta dandra andrö, i'oroma'ö lakhöminia, ba mamati khönia nifahaönia andrö.

 Ihaogö gosali Yesu 

II. 12 Aefa da'ö möi ia misi tou, ba Gafanauma, ya'ia ba inania ba talifusönia ba nifahaönia. Ba lö ara ira ba da'ö.

13 Ba no ahatö gowasa fasa ba niha Yehuda, ba möi misi yaŵa Yesu ba Yeruzalema.

14 Ba i'ila ba gosali zamawa saŵi ba biri-biri ba marafadi, awö zanuka ana'a, si dadao ba da'ö. 15 Ba ifazökhi mbözi-bözi sinali, ba ifofanö ira fefu ba gosali, ba biri-biri ba saŵi andrö; ba iduwagö gana'a zanuka andrö, iso'agö meza khöra. 16 Ba imane ba zamawa marafadi: Mi'ohe misa da'ö, böi mibali'ö kade nomo Namagu.

17 Ba itörö tödö nifahaönia niŵa'ö ba zura: "No i'ado fönu andrö ba nomomö." 

18 Ba latema linia niha Yehuda, lamane khönia: Hadia dandra, ni'oroma'öu khöma, wa tola ölau da'ö?

19 Itema lira Yesu, imane khöra: Midudugö gosali andre, ba ha tölu ngaluo, ba u'azökhi.

20 Ba lamane khönia niha Yehuda; Öfa wulu a önö fakhe wangotomosi osali andre, ba ha tölu ngaluo ö'azökhi.

21 Ba osali botonia niŵa'önia.

22 Ba dania, me no maoso ia moroi ba ngai zi mate, ba itörö tödö nifahaönia niŵa'önia andrö, ba faduhu dödöra ba zi so ba zura, ba ba niŵa'ö Yesu.

 Mangelama Yesu 

III. 23 Ba me so ia ba Yeruzalema, ba gowasa fasa, ba ato zamati ba döinia, me la'ila dandra andrö khönia, nifazökhinia. 24 Ba lö faduhu dödö Yesu khöra, börö wa'aboto ba dödönia ira, 25 awö wa lö moguna khönia, la'ombakha'ö khönia niha; noa sa i'ila manö, ha ya'ia, hadia zi so ba dödö niha.

Faza 3

Huhuo Yesu khö Nikodemo 

I. 1 Ba so niha, farizaio, Nikodemo döinia, salaŵa ba niha Yehuda. 

2 Da'ö zi möi khö Yesu ba zi bongi, imane khönia: He samahaö? ma'ila, samahaö si otarai Lowalangi ndra'ugö, me samösa lö sangila mamazökhi tandra andrö, nifazökhiu, na lö itolo ia Lowalangi. 

3 Itema linia Yesu, imane khönia: Si ndruhu-ndruhu niŵa'ögu khöu, na lö tumbu moroi si yaŵa niha, ba tebai i'ila mbanua Lowalangi andrö.  

4 Imane khönia Nikodemo: He iwisa tumbu niha, na no atua ia? Hadia, i'ila ifuli ia ba dalu ninania, ba ifuli tumbu?  

5 Itema linia Yesu: Si ndruhu-ndruhu niŵa'ögu khöu, na lö tumbu moroi ba nidanö ba moroi ba Geheha niha, ba tebai möi la ba mbanua zorugo andrö.  

6 Ösi niha zi tumbu ba nösi niha, ba eheha zi tumbu khö Geheha. 

7 Böi ahöli-höli dödöu, me no uŵa'ö khöu, lötolalö tumbu moroi si yaŵa ami.

8 Angi andrö, ba isaŵa zomasi ia, ba örongo höngö-höngönia, ba lö ö'ila, heza i'otarai, ba heza isaŵa. Si manö göi dozi si tumbu khö Geheha.  

9 Itema linia Nikodemo, imane khönia: He wisa lala da'ö? 

10 Itema linia Yesu, imane khönia: Samahaö Iraono Gizeraeli ndra'ugö, ba lö aboto ba dödöu da'ö?  

11 Si ndruhu-ndruhu niŵa'ögu khöu, saboto ba dödöma maŵa'ö, ba ni'ila höröma mafaduhu'ö, ba lö mirema wamaduhu'öma. 

12 Na lö mamati ami, na uŵa'ö khömi zi so ba guli danö, ba he miwisa wamati, na uŵa'ö khömi zi so ba zorugo?

13 Ba lö si möi yaŵa ba zorugo, baero zi no möi tou, si otarai zorugo, Ono Niha andrö, si so ba zorugo. 

14 Ba hulö gulö andrö, nituwu Moze yaŵa, ba danö si mate, si manö göi te'alaŵa'ö yaŵa dania Nono Niha, lötolalö'ö,  15 ena'ö so wa'auri si lö aetu ba zamati khönia fefu.  

16 Si manö sa wa'omasi Lowalangi nösi guli danö, no ibe'e Nononia andrö, si ha sambua, ena'ö lö tekikö dozi samati khönia, ena'ö so khöra wa'auri si lö aetu. 

17 Tenga sa ba wanguhuku ösi guli danö ifatenge ba guli danö Nononia Lowalangi, afu-afunia te'orifi khönia nösi guli danö.  

18 Samati khönia ba lö lahuku, ba si no muhuku zi lö mamati, me lö mamati ia ba döi Nono Lowalangi andrö, si ha sambua.  

19 Da'ö wanguhuku; no möi ba guli danö haga andrö, ba no omasi niha da'ogömi-gömi, moroi ba haga, me si lö sökhi mbua-buara.  

20 Dozi lö omasi haga zamazökhi si lö sökhi, ba lö la'ondrasi haga, fa lö te'otu'ö ira ba nifazökhira andrö.  

21 Ba i'ondrasi haga samazökhi si duhu, ena'ö oroma mbua-buania, me nilau ba khö Lowalangi. 

 Ifuli ifaduhu'ö Yesu Yohane 

II.  22 Aefa da'ö, ba möi ba danö Yudaia Yesu, awö nifahaönia, ba da'ö so ia, ba soso ira khönia, ba mamayagö idanö ia.  

23 Ba Yohane göi, mamayagö idanö göi, ba Gaino, ba zi tambai Zalima, me ebua nidanö ba da'ö, ba möi ba da'ö niha lafabayagö'ö idanö ira. 

24 Lö'ö na sa mube'e ba gurunga Yohane.  

25 Ba fagua-gua ira, nifahaö Yohane niha Yehuda, ba wangehao andrö.

26 Ba möi ira khö Yohane, ba lamane khönia: He samahaö! faigi da'ö, mamayagö idanö da'ö no, si no möi khöu, yefo Yoridano, nifaduhu'ömö, ba dozi niha zangondrasi ya'ia.  

27 Itema lira Yohane, imane: Tebai ihalö khönia hadia ia niha, na tenga nibe'e khönia moroi ba zorugo.  

28 Ya'ami zi so ba mbörö khögu, wa no uŵa'ö: Tenga Keriso andrö ndra'o, nifatenge ndra'o fönania. 

29 Ha ökhö so nono nihalö, da'ö zangowalu, ba omuso sibai dödö zi fahuwu khö zangowalu andrö, si so ba da'ö ba wamondrondrongo khönia, na irongo li zangowalu; ba na a'oi so wa'omuso dödö andrö khögu.  

30 Lö tola lö manöi ia, ba lö töla lö awuwu ndra'o.

31 No föna danö bö'ö fefu zi otarai si yaŵa. Moroi ba guli danö, zi otarai guli danö, ba moroi ba guli danö hedehe-denia. Ba si otarai zorugo, 

32 ba ni'ila hörönia, awö nirongonia, ifaduhu'ö, ba lö samati famaduhu'önia.  

33 Samati famaduhu'önia, ba i'a'aro'ö, wa no si ndruhu Lowalangi.  

34 Li Lowalangi wedehe nifatenge Lowalangi, me no tenga nisu'a Geheha, nibe'e Lowalangi. 

35 I'omasi'ö Nono Ama, ba no ahori ibe'e ba dangania fefu hadia ia.  

36 Khö zamati khö Nono andrö so wa'auri si lö aetu; lö i'ila dania wa'auri si lö mamati khö Nono andrö, lö tebulö wönu Lowalangi khönia.

Faza 4

Huhuo Yesu ba ndra'alawe Zamaria 

I. 1 Me no irongo Yesu, na larongo farizaio, ato nifahaö Yesu ba ato nibayagönia idanö, moroi khö Yohane — 2 ba tenga sa Yesu zamayagö idanö, ha nifahaönia — 3 ba iröi Yudaia, ifuli isaŵa Galilaia. . 

4 Ba ba Zamaria lalania. 5 Ba irugi mbanua Zamaria andrö, sotöi Sikhara, ba zi tambai mbenua andrö, nibe'e Yakobo khö nononia Yosefo.  

6 Ba so ba da'ö gumbu Yakobo. Ba me no erege dödö Yesu wekoli, ba mudadao ia ba zinga gumbu andrö Solaluo. 

7 So moroi sa ndra'alawe Zamaria ba wana'u idanö. Imane khönia Yesu: Be'e ögu ubadu. 

8 Noa sa mofanö nifahaönia miyomo ba mbanua, ba wowöli gö. 

9 Imane khönia ira alawe Zamaria andrö; Hadia wa ö'andrö khögu nidanö? niha Yehuda sa ndra'ugö, ba ira alawe Zamaria ndra'odo.  

10 Itema linia Yesu, imane khönia: Na ö'ila ena'ö mbuala Lowalangi andrö, ba na ö'ila, ha niha zanguma'ö khöu: Be'e ögu, ubadu; ba no mangandrö ndra'ugö khönia mena'ö, ba no ibe'e khöu nidanö gumbu.  

11 Imane khönia ira alawe andrö: Ba lö khöu fana'u Tua, ba no abakha mba'a, ba he moroi khöu nidanö gumbu andrö? 

12 Hadia, ebua ndra'ugö moroi khö duada Yakobo, same'e ba'a andre khöda, samadu idanönia, awö nononia, awö gurifönia? 

13 Itema linia Yesu, imane khönia: Ifuli awökhi dödö dozi samadu idanö andre, 14 ba irugi zi lo aetu, ba lö'ö manö owökhi dödö zamadu idanö nibe'egu khönia, tobali umbu ba dödönia nidanö andrö, nibe'egu khönia, sangumbungumbu, sanaŵa fa'auri si lö aetu.  

15 Imane khönia ira alawe andrö: He Tua! be'e ögu nidanö andrö, fa böi sa'ae owökhi dödögu, fa lö möido ba da'e, mana'u idanö.  

16 Imane khönia: Ae kaoni wo'omou, ba fuli'ö ba da'e. 17 Itema linia ira alawe andrö, imane: Lö fo'omogu. Imane khönia Yesu: Si ndruhu niŵa'öu andrö: Lö fo'omogu. 

18 Dalima sa'ae zangai ya'ugö, ba tenga fo'omou zorudu khöu iada'e. Si ndruhu niŵa'öu andrö: 19 Imane: khönia ira alawe andrö: He Tua! oroma khögu, wa sama'ele'ö ndra'ugö.  

20 Ba hili andrö mangalulu ndra tuama föna, ba ya'ami miŵa'ö, ba Yeruzalema so naha wangalulu  

21 Imane khönia Yesu: Fati ligu, alawe, irugi baŵa dania, ba tenga ba hili andrö, ba tenga göi ba Yeruzalema mangalulu ami khö Nama.  

22 Ba zi lö mi'ila mangalulu ami; ya'aga, ma'ila, ha ökhö mangalulu ndra'aga, me moroi ba niha Yehuda i'otarai fangorifi andrö.  

23 Ba irugi baŵa dania ba no irugi iya'e, ba si ndruhu zangalulu, ba moroi ba Geheha ba moroi ba wa'aduhu mangalulu ira khö Nama. I'alui sa göi Ama zangalulu khönia si manö.  

24 Eheha Lowalangi, ba da'ö zi nangea fangalulu, ba zangalulu khönia, fangalulu moroi ba geheha ba fangalulu moroi ba wa'aduhu.  

25 Imane khönia ira alawe andrö! U'ila, so dania Mesia andrö, sotöi Keriso, na so da'ö, ba ya'ia zangombakha khöda fefu hadia ia. 

26 Imane khönia Yesu: Ya'odo da'ö, si fahuhuo khöu.  

27 Ba ba da'ö so ndra nifahaönia, ba ahöli-höli dödöra, me fahuo-huo ia ba ndra'alawe, ba lö'ö zui sanofu: Hadia ni'aluimö, ba ma: hadia huhuomö khönia? 

28 Ba iröi sa'ae nasoa khönia ira alawe andrö, möi ia miyomo ba imane ba mbanuara: 29 Mi'ae mifaigi niha, si no mangombakha khögu fefu hadia ia nilaugu! Hadia, tenga Keriso andrö da'ö? 

30 Ba möi ira moroi yomo, la'ondrasi. 31  Ba barö ö muhede khönia nifahaönia, lamane: A göu, samahaö. 

32 Ba imane khöra: So gögu, ni'a, si lö mi'ila. 33 Ba faoma lamane nifahaönia khö nawöra: Hadia, so zi no molohe gö khönia? 

34 Imane khöra Yesu: Ogu da'ö, na u'o'ö zomasi zamatenge ya'o, ba na u'asiwai halöŵö andrö khönia.  

35 Hadia, lö miŵa'ö: Hatö öfa waŵa, ba famasi sa'ae? Hiza, uŵa'ö khömi: Mifaöga hörömi, ba mifaigi nowi, noa sa'ae a'usö, tandra wa basitö.  

36 Itema sa'ae luo samasi, ba i'ozaragö mbua ba wa'auri si lö aetu, ena'ö faoma omuso dödöra, he sanaru, ba he samasi.  

37 Ba da'ö sa duhu niŵa'ö andrö: Samösa zanaru ba samösa zamasi. 

38 No ufatenge ami ba wamasi, ba zi lö erege dödömi. No mohalöŵö niha bö'ö, ba ya'ami zanohugö holöŵöra andrö. 

 Mamati mbanua Zamaria 

II. 39 Ba ato zamati khönia banua Zamaria, banua da'ö no mege, ba niŵa'ö ndr alawe andrö, samaduhu'ö: No i'ömbakha'ö khögu fefu hadia ia nilaugu. 
 
40 Ba me no la'ondrasi ia banua Zamaria andrö, ba la'andrö khönia, i'iagö khöra da'ö; ba dua wonginia ba da'ö. 
 
41 Ba ato zamati ba wangombakhania, 42  ba lamane ba ndra'alawe no mege: Tenga sa'ae ba ni'ombakha'ömö mamati ndra'aga, noa sa'ae marongo ba no ma'ila, wa si ndruhu sangorifi ösi guli danö da'ö. 

 Latema ia banua Galilaia 

III. 43 Ba aefa zi dua wongi, ba iheta ia ba da'ö, isaŵa Galilaia. 44 Ifaduhu'ö sa Yesu, te'ositengagö zama'ele'ö ba mbanuara. . 
 
45 Ba me no irugi Galilaia, ba latema ia banua Galilaia, me no la'ila nilaunia ba Yeruzalema, ba gowasa fefu. Noa sa möi ira göi ba gowasa. 

 Ifadöhö wökhö nono genoni zalaŵa 

IV. 46  Ba irugi zui Kana ba Galilaia ba nibali'önia agu idanö. Ba so genoni razo, sofökhö ono, ba Gafanauma.  

47 Me irongo da'ö, so Yesu, si otarai Yudaia, si möi ba Galilaia, ba möi ia khönia, ena'ö möi ia misi tou, ba wamadöhö fökhö nononia, si onali mate. 
 
48 Ba imane khönia Yesu: Na lö ni'ilami tandra ba ila-ila, ba lö mamati ami.  
 
49 Imane khönia enoni razo andrö: He Tua! ae mitou, fatua lö mate nonogu andrö. 
 
50 Imane khönia Yesu: Ae'e, auri nonou. Faduhu dödö niha andrö ba li andrö, niŵa'ö Yesu khönia, ba möi. 
 
51 Ba me no irugi si tou, ba falukha ia zawuyunia ba la'ombakha'ö khönia: Auri nonou. 
 
52 Ba isofu khöra, ha wa'alaŵa luo, me abe'e ia. Ba lamane khönia: Menewi, manaere wa'alaŵa luo, ba tebato wa'aukhu. 
 
53 Ba aboto sa'ae ba dödö nama nono andrö, da'ö wa'alaŵa luo, me iŵa'ö khönia Yesu: Auri nonou. Ba mamati ia, awö zoroiyomonia fefu.  
 
54 Me i'otarai Yudaia, me numalö ia ba Galilaia, ilau da'ö Yesu, dombua sa'ae ba da'ö dandra andrö.

Faza 5

Niha sofökhö ba mbaŵa Betesa 

I. 1 Aefa da'ö, ba so gowasa niha Yehuda, ba möi misi yaŵa ba Yeruzalema Yesu.

2 Ba so ba Yeruzalema mbaŵa, ba zinga mbawa göli mbiri-biri, Betesa döinia ba li Heberaio, ba lima nose.

3 Ba ato niha sofökhö ba nose andrö, awö zau'a, awö zombuyu-mbuyu, awö zofökhö baösi, (labalo-baloi wa'atekiba nidanö. 4 Itaria möi tou mala'ika, ba mbaŵa andrö, ba ifakiba nidanö, ba döhö wökhö zi föföna möi si tou ba mbaŵa, na aefa tekiba nidanö, gofu hadia göi wökhönia).

5 Ba so ba da'ö niha, si no tölu ngafulu a ŵalu fakhe wa'ara fökhö.

6 Me i'ila da'ö Yesu, ba me oroma khönia, no ara sibai ia, ba imane khönia: Omasi'ö na döhö wökhöu? 

7 Itema linia sofökhö andrö, imane: Lö khögu niha, Tua, solohe ya'o si tou ba mbaŵa na tekiba nidanö, ba na so ndra'o, ba no möi si tou danö bö'ö, fönagu.

8 Imane khönia Yesu: Faoso, fazaŵa gasomö ba owaö-waö!

9 Ba döhö wökhö niha andrö ifazaŵa gasonia ba mowaö-waö.

Ba luo sabato, me luo da'ö.

10 Ba lamane niha Yehuda khö nifadöhö fökhö andrö: Luo sabato, ba lö tola ö'ohe gaso.

11 Itema lira, imane: Samadöhö fökhögu andrö zanguma'ö khögu: Fazaŵa gasomö ba owaö-waö.

12 Ba lasofu khönia: Ha niha da'ö, zanguma'ö khöu: Fazaŵa ba owaö-waö?

13 Ba lö i'ila sofökhö andrö ha niha, noa sa iheta ia Yesu, me no ato niha ba da'ö.

14 Aefa da'ö, ba falukha khönia Yesu, ba gosali, ba imane khönia: Faigi, no döhö wökhöu, böi sa'ae fazökhi horö, fa lö göna ndra'ugö sabölö-bölö moroi andrö.

15 Möi niha andrö, iŵa'ö ba niha Yehuda, Yesu zamadöhö fökhönia.

16 Ba andrö lagohi Yesu niha Yehuda, me no ilau da'ö ba luo sabato.

 Ifaduhu'ö Yesu wa Lowalangi zamatenge ya'ia 

II. 17 Ba humede ia khöra, imane: Mohalö-halöŵö Namagu, irugi da'e, ba ya'o göi, mohalöŵö.

18 Andrö mendrua manö la'alui wamunu ya'ia niha Yehuda, me tenga ha fanaŵönia oroisa sabato, me iŵa'ö göi, Lowalangi Namania, ba me ifaomagö ia khö Lowalangi.

19 Ba humede khöra Yesu, imane khöra: Si ndruhu-ndruhu niŵa'ögu khömi, lö i'ila ilau hadia ia Ono, na moroi khönia, na lö ni'ilania, ilau Ama; nilau da'ö sa ilau göi Ono, si manö göi. 20 Noa sa i'omasi'ö Nono Ama, ba fefu nilaunia, ba i'oroma'ö khönia, ba i'oroma'ö khönia dania halöŵö, sebua moroi andrö, ena'ö ahöli-höli dödömi. 21 Hulö si mane fanusugi Nama si mate, si mane fangorifinia ya'ira, si manö göi Nono, i'orifi zomasi ia. 22 Lö'ö sa göi ihuku niha Ama, noa sa ibe'e khö Nono wanguhuku andrö fefu, 23 fa dozi lafosumange Nono, si mane famosumangera Ama. Si lö mamosumange Ono, ba lö'ö göi ifosumange Nama, samatenge Ono. 24 Si ndruhu-ndruhu niŵa'ögu khömi, so wa'auri si lö aetu khö zamondrongo ligu, na mamati ia khö zamatenge ya'o, ba lö lahuku ia; noa sa isaŵa wa'auri, i'otarai wa'amate. 25 Si ndruhu-ndruhu niŵa'ögu khömi, irugi baŵa dania, ba no irugi iya'e, ba larongo li Nono Lowalangi si mate, ba sauri zamondrongo andrö. 26 Hulö si mane khö Nama sa, si so fa'auri ba dödönia si manö göi mbe'enia khö Nono, ena'ö so wa'auri ba dödönia. 27 Ba no itehe khönia wanguhuku, börö me no Ono Niha ia. 28 Böi ahöli-höli dödömi ba da'ö! Irugi baŵa dania, ba larongo linia dozi si so ba lewatö, 29 ba möi ira yaŵa: samazökhi si sökhi, ba ba wemaoso ba wa'auri, ba solo'ö si lö sökhi, ba ba wemaoso ba huku. 30 Lö u'ila ulau hadia ia, na moroi khögu, u'o'ö nirongogu, wanguhuku, ba no atulö wanguhuku andrö khögu. Lö u'alui zomasi ndra'o, somasi zamatenge ya'o u'alui. 31 Na ya'o zamaduhu'ö ya'o, ba tenga si duhu wamaduhu'ögu. 32 Tanö bö'ö zamaduhu'ö ya'o, ba mi'ila, wa no si duhu wamaduhu'önia, famaduhu'önia ya'o. 33 No mifatenge khö Yohane, ba no ifaduhu'ö zi duhu. 34 Ba ya'o, ba tenga ba niha utema wamaduhu'ö andrö, ba andrö uŵa'ö da'ö, ena'ö te'orifi ami. 35 Fandru sihola-hola da'ö no mege, sihaga, ba no omasi ami, mi'omusoi'ö, dödömi, si lö arara, ba haga andrö khönia. 36 Ba no so khögu wamaduhu'ö ba da'ö, sebua moroi khö Yohane. Halöŵö andrö sa, nibe'e Nama khögu, ba wangasiwai ya'ia, halöŵö andrö, nihalögu, da'ö zamaduhu'ö ya'o, wa no Ama zamatenge ya'o. 37 Ba samatenge ya'o andrö, Ama da'ö zamaduhu'ö ya'o. Ba lö mirai mirongo linia, ba nga'eunia, ba lö ni'ilami. 38 Ba lö ahono ba dödömi daroma linia, me lö mamati ami khö nifatengenia andrö. 39 Mi'alu-alui ba zura, me miŵa'ö so khömi ba da'ö wa'auri si lö aetu; ba ya'ia zamaduhu'ö ya'o; 40 ba lö edöna möi ami khögu, ena'ö so khömi wa'auri. 41 Lö utema zumange nibe'e niha. 42 Ba no u'ila ami, wa lö khömi fa'omasi Lowalangi ba dödömi. 43 Ba döi Namagu so ndra'o, ba lö mifonaha ndra'o. Na so dania danö bö'ö, ba döina manö, ba mifonaha. 44 He miwisa mamati, me faoma mitema zumange khö nawömi, ba sumange andrö khö Lowalangi, si ha sambua, ba lö mi'alui? 45 Böi miŵa'ö tödömi, ya'o zangadugö ya'ami khö Nama; so zangadugö ya'ami, Moze, ba zanötöna ami. 46 Na mamati ami khö Moze, ba mamati ami khögu göi ena'ö, noa sa ibe'e ba zura da'ö hadia ia khögu. 47 Ba na lö mamati ami ba zura da'ö, ba he miwisa mamati ba niŵa'ögu?

Faza 6

Fame'e gö zi lima ngahönö 

I. 1 Aefa da'ö, ba mofanö Yesu, i'ötö mbaŵa Galilaia andrö, baŵa Diberia. 2 Ba ato zolo'ö ya'ia niha, me no la'ila dandra andrö, nifazökhinia ba zofökhö. 3 Ba möi ba hili Yesu, mudadao ia ba da'ö, awö ndra nifahaönia. 4 Ba no ahatö wasa, owasa niha Yehuda andrö.

5 Ba ifaöga hörönia Yesu, ba i'ila, ato zi möi khönia niha, ba imane khö Wilifo: Heza ta'öli gö, ena'ö manga da'ö?

6 Ba wanandraigö ya'ia iŵa'ö da'ö, noa sa i'ila, he iwisa dania.

7 Itema linia Filifo, imane: Lö irugi öra si otu rufia fowöli roti, he ha ma'ifu zamösa tebe'e.

8 Imane khönia nifahaönia samösa, Andrea, talifusö Zimoni Fetero andrö: 9 So ba da'e ndraono, si so roti gandru, lima, ba dua rozi gi'a. Ba ha wa'aröu da'ö ba zi manö fa ato? 

10 Imane Yesu: Mifedadao niha.

Ba no abölö ndru'u ba naha andrö. Ba mudadao ndramatua, mato lima ngahönö ira. 

11 Ba ihalö roti no mege Yesu, i'aohasi gölö Lowalangi, ba ibe'e ba zidadao andrö, si manö göi ba gi'a andrö, ha wa'oya zomasi ira.

12 Ba me no abuso ira, ba imane ba nifahaönia; Mi'ozaragö gakhökhöla, si tosai, fa böi tefara'u hadia ia.

13 Ba la'ozaragö ba felendrua lafo'ösi kude, akhökhöla roti gandru andrö, si lima, si tosai ba zi no manga andrö. 

14 Ba me la'ila niha dandra andrö, nifazökhinia, ba lamane: Si ndruhu, da'ö zama'ele'ö andrö, si möi ba guli danö.

15 Ba me i'ila Yesu, möi ira dania, lara'u ia, ba wamali'ö razo ya'ia ba ifuli iheta ia, isaŵa hili, ha ya'ia.

 Mowaö-waö Yesu ba dete nidanö 

II. 16 Ba me tanö owi, ba möi mitou ndra nifahaönia ba mbaŵa möi ira baowo, 17 la'ötö mbaŵa, lasaŵa Gafanauma; ba ikhamö ira fa'abongi, ba lö'ö na si möi khöra Yesu. 18 Modulu sibai mbaŵa, me angi sabe'e.

19 Ba me no töra saza woloyora, ba la'ila Yesu, sowaö-waö ba dete nidanö, no ahatö ia ba nowo, ba ata'u ira.

20 Ba imane khöra: Ya'odo, böi mi'ata'ufi!

21 Ba lafa'amöi ia baowo mena'ö, ba irugi si'aikö owo danö si möi ira.

 Huhuo ba Gafanauma 

III. 22 Ba mahemolu ö, ba la'ila niha si so yefo mbaŵa lö owo bö'ö ba da'ö, baero zi sambua andrö, ba no la'ila, lö fao Yesu khö ndra nifahaönia, we'amöi baowo, ha nifahaönia zoloyo. 23 — So sa nowo bö'ö, si otarai Diberia, si möi ba zahatö ba naha andrö, ba ni'ara roti andrö me no mangandrö saoha gölö Zo'aya. — 24 Ba me la'ila niha, lö Yesu ba da'ö ba lö'ö göi ira nifahaönia, ba möi ira göi ba nowo andrö, lasaŵa Gafanauma, mangalui Yesu.

25 Ba me lasöndra ia, yefo mbaŵa, ba lamane khönia: He samahaö, ha mega örugi da'e?

26 Itema lira Yesu, imane: Si ndruhu-ndruhu niŵa'ögu khömi, tenga ba da'ö mi'alui ndra'o, me no mi'ila dandra; me no mi'a roti andrö, me no abuso ami, andrö mi'alui ndra'o. 27 Böi mi'a'asogö gö andrö sobou dania, ö si lö tebulö-bulö andrö, ba wa'auri si lö aetu, mi'asogö, nibe'e Nono Niha khömi; da'ö sa nifaduhu'ö Nama, Lowalangi.

28 Ba lamane khönia: He mawisa ena'ö, ba wangai halöŵö andrö khö Lowalangi?

29 Itema lira Yesu, imane khöra: Da'ö halöŵö khö Lowalangi, na mamati ami khö nifatengenia andrö.

30 Ba lamane khönia: Ba hadia dandra, nifazökhiu, ena'ö ma'ila, ba ena'ö mamati ndra'aga khöu? Hadia ni'asogömö? 31 No la'a "mana" ira tuada, ba danö si mate; si mane ba zura: "No ibe'e öra roti moroi ba mbanua si yaŵa".

32 Ba imane khöra Yesu: Si ndruhu-ndruhu niŵa'ögu khömi, tenga Moze zame'e khömi gö andrö, moroi ba mbanua si yaŵa, Amagu zame'e khömi gö si ndruhu andrö, moroi ba mbanua si yaŵa. 33 Da'ö sa gö andrö, nibe'e Lowalangi, si möi mitou moroi ba mbanua si yaŵa, fangorifi nösi guli danö.

34 Ba lamane khönia: He Tua, böi bulö'ö wame'e khöma gö andrö.

35 Ba imane khöra Yesu: Ya'odo gö fangorifi, lö'ö sa'ae olofo zi möi khögu, ba lö'ö manö sa'ae owökhi dödö zamati khögu. 36 Ba uŵa'ö khömi, noa göi mi'ila ndra'odo, ba lö mamati ami. 37 Si möi khögu fefu nibe'e Namagu khögu, ba lö'ö manö utibo'ö zi möi khögu. 38 Tenga ba wolau somasi ndra'o möido tou moroi ba zorugo, ba wolau somasi samatenge ya'o möido tou. 39 Da'ö zomasi zamatenge ya'o, ena'ö lö si taya khögu ba nibe'enia khögu fefu, ena'ö na ususugi ia, na luo safuria andrö. 40 Da'ö sa zomasi Namagu, ena'ö so wa'auri si lö aetu khö zangila Ono fefu, samati khönia, ba ya'o zanusugi ya'ira, na luo safuria andrö.

41 Ba kumökö-kökö niha Yehuda khönia, me no iŵa'ö: ya'odo gö andrö, si no möi mitou moroi ba mbanua si yaŵa, ba lamane: 42 Tenga Yesu da'ö, ono Yosefo, ni'ilada ama ba ina? Ba hana wa iŵa'ö da'ö: Moroi ba mbanua si yaŵa u'otarai?

43 Itema lira Yesu, imane khöra: Böi mikökö-kökö khö nawömi. 44 Lö sangila möi khögu, na tenga Amagu, samatenge ya'o, zondrönisi ya'ia; ba ya'o zanusugi ya'ia na luo safuria andrö. 45 No so ba zura zama'ele'ö: "Nifahaö Lowalangi ira dania, fefu". Dozi möi khögu samondrongo khö Nama, sanöngöni. 46 Tenga fa no i'ila Nama niha, baero zi otarai Lowalangi andrö, da'ö zi no mangila Lowalangi. 47 Si ndruhu-ndruhu niŵa'ögu khömi, khö zamati so wa'auri si lö aetu. 48 Ya'o roti fangorifi andrö. 49 No la'a "mana" ira tuami, ba danö si mate, ba no mate ira. 50 Da'ö roti fangorifi, si otarai mbanua si yaŵa, ena'ö na i'a ia niha, ba lö mate ia. 51 Ya'o roti andrö, sauri, si otarai mbanua si yaŵa, na so zi manga roti andrö, ba auri ia, irugi zi lö aetu; ba roti andrö göi, nibe'egu dania, ösigu andre, ba no fangorifi nösi guli danö.

52 Ba mowasoso niha Yehuda, lamane: He iwisa da'ö fa tola ibe'e ni'ada nösinia?

53 Ba imane khöra Yesu: Si ndruhu-ndruhu niŵa'ögu khömi, na lö mi'a nösi Nono Niha, na lö mibadu ndronia, ba lö fa'auri khömi, ba dödömi. 54 Si manga nösigu, samadu dogu, da'ö zi so fa'auri si lö aetu, ba ya'o zanusugi ya'ia, na luo safuria andrö. 55 Ösigu sa zi ndruhu gö ba dogu zi ndruhu nibadu. 56 Lö aheta khögu zi manga nösigu, samadu dogu, ba lö aheta ndra'o khönia. 57 Si mane famatenge Nama sauri andrö ya'o, awö wa no börö Nama, wa no sauri ndra'o, si manö göi zi manga ya'o, börö ndra'o, wa sauri ia. 58 Da'ö roti andrö, si otarai mbanua si yaŵa; tenga si mane ira tuami, si manga ba mate: Si manga roti andrö, ba auri, irugi zi lö aetu.

59 Ba zekola iŵa'ö da'ö, me mamahaö ia, ba Gafanauma. 60 Ba ato nifahaönia, ba lamane, me larongo da'ö; Huhuo sabe'e da'ö, ha niha zanaha mamondrongo da'ö?

61 Ba me i'ila tödönia Yesu, kumökö-kökö nifahaönia ba da'ö, ba imane khöra: Hadia, fatuwu khömi da'ö? 62 Ba he wisa, na mi'ila dania, möi yaŵa Nono Niha, ba zi so ia föna? 63 Eheha zangorifi, lö'ö manö guna nösi niha. Eheha ba fa'auri daroma ligu andrö, niŵa'ögu khömi. 64 Ba so ösa ba khömi, zi lö mamati.

Noa sa i'otarai mböröta i'ila Yesu, ha niha zi lö mamati, ba ha niha zi manga mbölinia dania. 

65 Ba imane: Andrö uŵa'ö khömi: Lö sangila möi khögu, na tenga nibe'e Nama khönia.

 Famaduhu'ö Wetero 

IV. 66 I'otarai da'ö, ba ato zamuli ya'ira, nifahaönia, ba lö'ö sa'ae fao-fao ira khönia.

67 Ba imane Yesu ba zi felendrua: Hadia, sofanö göi ami?

68 Itema linia Simoni Fetero, imane: He Tua, ba ökhö möiga? So khöu daroma li fangorifi, ba wa'auri si lö aetu. 69 Ba no mamati ndra'aga ba no aboto ba dödöma, ya'ugö ni'amoni'ö andrö khö Lowalangi.

70 Itema lira Yesu: Tenga felendrua ami, nitutuyugu? Ba afökha zi samösa.

71 Yuda andrö, ono Zimoni, banua Kariota, niŵa'önia; da'ö sa zi manga mbölinia dania; samösa ia ba zi felendrua.

Faza 7

Fekoli Yesu ba Yeruzalema 

I. 1 Aefa da'ö, ba itöröi Galilaia Yesu, lö'ö sa edöna ia itöröi Yudaia, me la'alui wamunu ya'ia niha Yehuda. 2 Ba no ahatö gowasa niha Yehuda, owasa nose daha geu.

3 Ba lamane khönia ira talifusönia: Heta'ö ba da'e, ae misi yaŵa ba Yudaia, ena'ö la'ila göi ira nifahaömö halöŵöu andrö, nihalöu. 4 Lö solau hadia ia ba zi tobini, si lö edöna aiwö göi. Na ölau zi manö, ba oroma'ö ndra'ugö ba niha.

5 Talifusönia andrö göi, ba si lö mamati khönia.

6 Imane khöra Yesu: Tenga na inötö khögu, ba inötö khömi andrö, ba gofu ha wa'ara. 7 Khömi, ba tebai fatiu dödö niha guli danö, ba khögu, ba fatiu dödöra, me ufaduhu'ö khöra, wa lö sökhi mbua-buara. 8 Mi'ae misi yaŵa ba gowasa, ya'odo, lö möi misi yaŵa ba gowasa, me lö irugi na inötö andrö khögu.

9 Aefa iŵa'ö da'ö, ba i'iagö Galilaia.

10 Ba me no möi misi yaŵa ba gowasa ndra talifusönia, ba awena möi ia göi misi yaŵa; lö i'oroma'ö, ibini'ö.

11 Ba la'alui ia niha Yehuda, ba gowasa, lamane: Heza so ia? 12 Ba tobali fasosota sabölö-bölö, ba khönia andrö, ba niha sato. So zanguma'ö: Si sökhi ia. Ba so zanguma'ö: Lö'ö ifaelungu niha. 13 Ba lö'ö zui si lö aiwö manguma'ö hadia ia ba khönia, ba wa'ata'ura niha Yehuda.

 Huhuo Yesu ba gosali 

II. 14 Ba me no talu gowasa, ba möi miyaŵa Yesu ba gosali ba mamahaö.

15 Ba ahöli-höli dödö niha Yehuda, lamane: He moroi i'ila zura da'ö, me lö mufahaö?

16 Ba itema lira Yesu, imane: Tenga khögu wamahaögu andrö, khö zamatenge ya'o. 17 Na so zedöna molo'ö somasi ia, ba dödönia aboto hadia ia ba wamahaö andrö, na moroi ba Lowalangi ia, ba na moroi ba khögu muhede ndra'o. 18 Sihede moroi ba khönia, ba mangalui lakhömi khönia. Ba sangalui lakhömi zamatenge ya'ia, da'ö zi ndruhu, ba lö si lö atulö ba dödönia. 19 Tenga Moze zame'e oroisa khömi? Ba samösa lö'ö ba khömi solo'ö oroisa andrö. Hana wa mi'alui wamunu ya'o?

20 Latema linia niha sato, lamane! Sobekhu ndra'ugö! Ha niha zangalui famunu ya'ugö?

21 Itema lira Yesu, imane khöra: Ha sambalö halöŵö nihalögu, ba oi sahöli-höli tödö ami. 22 No ibe'e khömi wamoto andrö Moze, tenga me moroi khö Moze ia, me moroi khö ndra tua, ba ba luo sabato miboto niha. 23 Na laboto niha ba luo sabato, fa lö tesawö goroisa Moze andrö, ba hadia, mofönu ami khögu, me no abe'e niha, ma'asambua, ube'e ba luo sabato? 24 Böi mibe'e balazi ni'ila hörö, ba wanguhuku hadia ia, mi'atulö'ö wanguhuku

25 Ba laŵa'ö banua Yeruzalema ösa: Hadia, tenga da'ö ni'aluira famunu? 26 Ba hiza, lö ata'u ia muhede, ba lö hede-hedera khönia. Ma duhu no aboto ba dödö zalaŵa, wa Keriso da'ö? 27 Ba no ta'ila, he moroi da'ö, ba na so Keriso andrö, ba lö sangila he moroi ia.

28 Ba mu'ao Yesu, me mamahaö ia ba gosali, imane: Mi'ila sa ndra'o, ba mi'ila, he moroi ndra'o. Ba tenga moroi khögu möi ndra'o, so sa zi duhu, samatenge ya'o, si lö mi'ila. 29 Ya'o zangila ya'ia, me moroi khönia ndra'o, ba me no ya'ia zamatenge ya'o.

30 Ba la'alui wondra'u ya'ia, ba lö'ö sa sombambaya ya'ia, me lö'ö na irugi inötö andrö khönia.

31 Ba ato zamati khönia ba niha sato, ba lamane: Na so Keriso andrö, ba hadia, oya ifazökhi dandra, moroi ba nifazökhi da'ö?

32 Larongo farizaio, wa si manö wangöngö-ngöngösa niha sato ba khönia; ba lafatenge genonira ere sebua ba farizaio, ena'ö lara'u ia.

33 Ba imane Yesu: Lö ara tö ndra'o khömi, ba mofanödo khö zamatenge ya'o andrö. 34 Mi'alui ndra'o dania, ba lö misöndra ndra'o, ba tebai möi ami ba zi so ya'o.

35 Ba faoma lamane khö nawöra niha Yehuda: Heza möi ia dania, wa lö tasöndra ia? Ma möi ia ba zizaewe andrö, ba Ndrawa Heleni, mamahaö Dawa Heleni? 36 Hadia wehede andrö, niŵa'önia: Mi'alui ndra'o dania, ba lö misöndra ndra'o; ba tebai möi ami ba zi so ya'o?

37 Ba me luo gowasa safuria, sebua, ba so Yesu, mu'ao ia, imane: Na so zowökhi tödö, ba yamöi khögu, mamadu? 38 Moroi ba nösi zamati khögu mangele dania hohou nidanö gumbu, si mane niŵa'ö ba zura.

39 Ba Geheha sa iŵa'ö da'ö, nitema zamati khönia dania; lö si so Geheha na, me lö mufolakhömi Yesu na.

 Lö faoma dödö niha khönia 

III. 40 Ba so ba niha sato ösa, lamane me no larongo wehede andrö: Si ndruhu zama'ele'ö andrö ia. 41 Ba so danö bö'ö ba lamane: Keriso ba tanöbö'ö, ba lamane: Hadia sa, ba Galilaia i'otarai Keriso? 42 Tenga no muŵa'ö ba zura, moroi ba ma'uwu Dawido, moroi ba mbanua side-ide andrö, Betilekhema, ba zi so Dawido föna, i'otarai Keriso?

43 Ba tobali lö fagölö-gölö dödö niha sato ba khönia andrö. 44 So ba khöra zondra'u ya'ia ena'ö, ba lö'ö zui sombambaya ya'ia.

45 Ba lafuli ira ba gere sebua ba ba warizaio enoni no mege, ba lamane khöra da'ö: Hana wa lö mi'ohe ia?

46 Latema lira enoni andrö, lamane: Lö irai si manö niha wehede, si mane fehede niha da'ö.

47 Latema lira farizaio, lamane: Hadia, no tefaelungu ami göi? 48 Hadia, so zamösa salaŵa, ba ma farizaio, si no mamati khönia? 49 Ha sa niha sato andrö, si lö aboto ba dödö oroisa, ba ni'elifi da'ö.

50 Imane khöra Nikodemo, awöra: 51 Hadia, ihuku göi niha oroisa khöda, na lö murongo ua hadia ia, khönia, na lö aboto ba dödö nilaunia?

52 Latema linia, lamane khönia: Hadia, moroi ba Galilaia göi ndra'ugö? Alui ba faigi, lö sama'ele'ö, si otarai Galilaia.

Faza 8

Sohorö 

I 1 Ba möi ba gahe hili wanikha Yesu.  

2 Ba me no moluo, ba ifuli ia ba gosali, ba oi la'ondrasi ia niha, ba mudadao ia mamahaö ya'ira.
 
3 Ba la'ohe khönia sangila amakhoita ba farizaio ndra'alawe, nira'u baewawö, lafa'aso ba gotaluara, lamane khönia: 

4 He samahaö, nira'u baewawö ndra'alawe andre. 

5 Ba ba goroisa iŵa'ö khöda Moze, nibunu zi manö, nitebu kara, ha ya'ugö, ha öŵa'ö? 

6 Fanandraigö ya'ia, wa laŵa'ö da'ö, ena'ö la'ila mu'adugö ia. Ba ifaöndrö ia tou Yesu, isura danö turunia. 

7 Ba me lö labato wanofu khönia, ba ifuli ifaöga ia, ba imane khöra: Na so ba khömi zi lö horö, ba yamubörötaigö wanebu kara ya'ia. 

8 Ba ifuli ifaöndrö ia manura tanö.

9 Ba ya'ira, me larongo da'ö, ba me itegu ira tödöra, ba monizanizara wofanö, i'otarai zatua, numalö ba zafuria, ba toröi Yesu, ha ya'ia, awö ndra'alawe andrö, ba gotaluara no mege. 

10 Ba me no ifaöga ia Yesu ba me lö ni'ilania niha, baero ndra'alawe, andrö, ba imane khönia: He alawe, heza so da'ö, sangadugö ya'ugö? Lö sanguhuku ya'ugö? 

11 Ba imane: Lö'ö, Tua. Imane khönia Yesu: Ba ya'odo göi, lö uhuku ndra'ugö. Ofanö, ba böi sa'ae fazökhi horö. 

 Huhuo ba niha Yehuda 

II. 12 Ba ifuli muhede khöra Yesu imane: ya'odo haga nösi guli danö andrö. Solo'ö ya'o, ba lö mowaö-waö ba zogömi-gömi, so sa'ae khönia haga ba wa'auri andrö. 

13 Ba lamane khönia farizaio: ya'ugö nifaduhu'ö mö, lö duhu wamaduhu'ömö andrö.

14 Itema lira Yesu, imane khöra: He ya'o samaduhu'ö ya'odo, ba duhu zui wamaduhu'ögu, me no u'ila, he moroi ndra'o, ba heza möido, ba ya'ami, ba lö mi'ila, he moroi ndra'o ba heza möido. 

15 ösi niha dali wanguhuku khömi, ya'o ba lö uhuku niha. 
16 Ba he manguhuku ndra'o, ba si ndruhu wanguhukugu, me no tenga ha ya'o, daruaga sa'ae samatenge ya'o. 

17 Ba noa göi so ba goroisa khömi, si duhu wamaduhu'ö zi darua. 

18 ya'odo zamaduhu'ö ya'o, ba ifaduhu'ö ndra'o samatenge ya'o, Amagu. 

19 Ba lamane khönia: Heza so Namau andrö? Itema lira Yesu, imane: Lö mi'ila ha niha ndra'o, ba lö'ö göi mi'ila ha niha Namagu andrö. Na mi'ila ena'ö ha niha ndra'o, ba mi'ila göi ha niha Namagu andrö. 

20 Ba zinga naha game'ela iŵa'ö da'ö, me mamahaö ia ba gosali. Ba lö sondra'u ya'ia, me lö'ö na irugi inötö andrö khönia. 

21 Ba imane zui Yesu khöra: Mofanö ndra'o, ba mi'alui ndra'o dania, ba mate ami ba horömi. Tebai möi ami ba zi möi ndra'o. 

22 Ba lamane niha Yehuda: Ta'ila na ibunu ia dania, wa iŵa'ö: Tebai möi ami ba zi möi ndra'o? 

23 Ba imane khöra: Moroi si tou ami, moroi si yaŵa ndra'odo; moroi ba guli danö andre ami, tenga moroi ba guli danö andre ndra'odo. 

24 Andrö no uŵa'ö khömi, si mate ami ba horömi. Na lö'ö sa mamati ami, wa ya'odo, ba si mate ami ba horömi. 

25 Ba lamane khönia: Ha niha ndra'ugö? Imane khöra Yesu: Niŵa'ögu khömi göi, i'otarai mböröta. 

26 Oya niŵa'ögu ba khömi andrö, ba oya nihukugu, ba samatenge ya'o, ba no si ndruhu, ba nirongogu khönia, da'ö niŵa'ögu ba niha ba guli danö. 

27 Ba lö aboto ba dödöra, wa Amania niŵa'önia khöra. 

28 Ba imane Yesu: Na no mi'alaŵa'ö yaŵa dania Nono Niha, awena dania aboto ba dödömi, wa ya'odo, awö wa lö hadia ia zoroi ba khögu, nilaugu. u'o'ö wamahaö Namagu ya'o, da'ö huhuogu. 

29 Ba fao-fao khögu zamatenge ya'o. Lö iröi ndra'o, ha ya'o, me lö mamalö-malö ulau zomasi ia.

30 Me iŵa'ö da'ö, ba ato zamati khönia.

31 Ba imane Yesu ba niha Yehuda, si no mamati khönia: Na lö tebulö ami ba daroma ligu andrö, ba si ndruhu nifahaögu ami; 

32 ba aboto ba dödömi zi duhu, ba i'efa'ö ami si duhu andrö. 

33 Latema linia, lamane: Ma'uwu Gaberahamo ndra'aga, ba lö marai möi sawuyu niha bö'ö, hadia wa öŵa'ö: Ni'efa'ö ami? 

34 Itema lira Yesu, imane: Si ndruhu-ndruhu niŵa'ögu khömi, sawuyu horö zamazökhi horö. 

35 Ba tenga sa si lö mamalö-malö yomo zawuyu, si lö mamalö-malö nono. 

36 Ba na i'efa'ö ami Ono andrö, awena aefa sibai ami. 

37 u'ila, wa no ma'uwu Gaberahamo ami; ba mi'alui wamunu ya'o, me lö fakhai daroma ligu ba dödömi. 

38 uŵa'ö hadia ni'ilagu khö Namagu; ba ya'ami sa göi, mi'o'ö nirongomi khö namami andrö.

39 Latema linia, lamane khönia: Aberahamo duama. Imane khöra Yesu: Na ma'uwu Gaberahamo ami, ba mi'o'ö ena'ö mbua-bua Gaberahamo. 

40 Ba mi'alui sa wamunu ya'o, niha sanguma'ö khömi si duhu, nirongogu khö Lowalangi; tenga si manö Gaberahamo.

41 Bua-bua namami andrö mi'o'ö. Lamane khönia: Tenga ono horö ndra'aga, ha samosa namama, Lowalangi.

42 Imane khöra Yesu: Na amami Lowalangi mena'ö, ba mi'omasi'ö ndra'o. Moroi ba Lowalangi sa mbörötagu, ba da'ö u'otarai; tenga sa moroi ba khögu, wa no so ndra'o, Ya'ia sa zamatenge ya'o. 

43 Hana wa lö aboto ba dödömi wehedegu, wa tebai mifondro-ndrongo ligu?  

44 Moroi ba Gafökha ami, ba no edöna ami mi'o'ö wa'omasi namami andrö. No samunu niha da'ö, i'otarai mböröta, ba lö ni'agönia si duhu, lö'ö sa si duhu ba dödönia. Na iŵa'ö waya, ba moroi ba zi so khönia muhede ia, sofaya sa ia ba ama zofaya. 

45 Ba me no si duhu niŵa'ögu, andrö lö mamati ami.

46 Ha niha ba khömi zanegu horö ba khögu zambalö? Na uŵa'ö zi duhu, ba hana wa lö mamati ami khögu? 

47 Si otarai Lowalangi, ba ifondrondrongo li Lowalangi, andrö lö mamondrongo ami, me tenga moroi ba Lowalangi ami. 

48 Latema linia niha Yehuda, lamane khönia: Tenga si duhu niŵa'öma, wa Dawa Zamaria ndra'ugö, sobekhu? 

49 Itema lira Yesu, imane: Tenga sobekhu ndra'odo, ufosumange sa Namagu, ba ya'ami, ba mi'o'aya ndra'o.

50 Ba lö u'alui zumangegu, so zangalui ya'ia, sanguhuku. 

51 Si ndruhu-ndruhu niŵa'ögu khömi, na so zolo'ö ligu, ba lö'ö manö i'ila wa'amate, irugi zi lö aetu. 

52 Lamane khönia niha Yehuda; Awena aboto ba dödöma, wa sobekhu ndra'ugö. No mate Gaberahamo, awö zama'ele'ö andrö, ba öŵa'ö: Na so zolo'ö ligu, ba lö'ö manö itandra wa'amate, irugi zi lö aetu. 

53 Hadia, ebua ndra'ugö, moroi khö duada Aberahamo, si no mate? Ba sama'ele'ö andrö, ba no mate. Hadia öbali'ö ndra'ugö?

54 Itema lira Yesu imane: Na ufolakhömi ndra'o, ba faya lakhömigu andrö. Amagu zamolakhömi ya'ö, niŵa'ömi: Lowalangima ia. 

55 Ba lö aboto ba dödömi ia, ba ya'o, ba sangila ya'ia. Ba na uŵa'ö ena'ö, lö u'ila ia, ba sofaya ndra'o, si mane ya'ami. Ba no u'ila ia, ba u'o'ö linia. 

56 Owua-wua dödö duami Aberahamo, ena'ö i'ila mbaŵagu andrö, ba i'ila, ba omuso dödönia.  

57 Lamane khönia niha Yehuda: Ambö na lima wulu fakhe ndra'ugö, ba no ö'ila Gaberahamo?  

58 Imane khöra Yesu: Si ndruhu-ndruhu niŵa'ögu khömi lö Aberahamo na, ba so ndra'o, 

59 Ba latuyu gara, ba wanebu ya'ia. Ba ibini'ö ia Yesu, ba iheta ia ba gosali.

Faza 9

Famokai hörö zau'a 

I. 1 Me itörö Yesu, ba i'ila niha, sau'a moroi ba dalu ninania. 

2 Ba lasofu khönia nifahaönia, lamane: He samahaö, ha niha zamazökhi horö, da'e, ma ira amania, wa no au'a ia moroi ba dalu ninania?

3 Itema lira Yesu, imane: Tenga da'e zamazökhi horö, ba tenga göi ira amania; ba ena'ö te'oroma'ö ba khönia wolau Lowalangi, andrö si manö. 4 Lö tola lö tahalö halöŵö zamatenge ya'ita, fatua moluo. Bongi dania, ba lö sangila mohalöŵö.  5 Fatua sodo ba guli danö, ba haga ba guli danö ndra'odo.

6 Aefa iŵa'ö da'ö, ba idiloi danö ba ibali'ö tambu gilo andrö, ba igule'ö dambu andrö ba hörö andrö, 7 ba imane khönia: Ae sasai mbawau ba mbaŵa Ziloa andrö, "nifatenge" geluahania.

Ba möi ia, isasai mbawania, ba me ifuli ia, ba no i'ila niha.

 Lasekhegö za'ua andrö ira farizaio 

II. 8 Me itörö Yesu, ba i'ila niha, sau'a moroi ba dalu ninania. Ba lamane banuara, awö zi no mangila ya'ia föna, me mangandrö-ngandrö böli gö ia: Tenga ya'ia da'ö, si dadao, mangandrö-ngandrö böli gö?

9 Ba so zanguma'ö: ya'ia. Ba so göi zanguma'ö: Tenga, ba no fakhili-khili ia khönia. Ba ya'ia iŵa'ö: ya'odo da'ö.

10 Ba lamane khönia: He wisa, wa tebokai hörömö?

11 Itema lira, imane: Niha andrö, sotöi Yesu, ifazökhi dambu ba igule'ö ba hörögu, ba imane khögu: Ae ba Ziloa, sasai mbawau. Ba möido, ba me no usasaido, ba u'ila niha.

12 Lamane khönia: Heza so ia?

Imane: Lö u'ila.

13 Ba la'ohe ia ba warizaio, zau'a föna andrö.

14 Ba luo sabato, me luo ifazökhi dambu andrö Yesu, me ibokai hörönia.

15 Ba lafuli lasofu khönia farizaio göi, hewisa, wa i'ila niha. Ba imane khöra: Tambu ibe'e ba hörögu, ba no usasai mbawagu, ba u'ila niha. 

16 Ba lamane farizaio ösa: Tenga si otarai Lowalangi niha andrö, me lö i'amoni'ö luo sabato. Ba lamane tanöbö'ö: He moroi i'ila ifazökhi dandra si manö niha si so horö? Ba lö faoma dödöra.

17 Ba lafuli lamane khö zau'a andrö: Ba ya'ugö, hadia öŵa'ö ba khönia andrö, me no ibokai höröu?

Ba imane: Sama'ele'ö ia.

18 Ba lö faduhu dödö niha Yehuda khönia, wa no au'a ia föna, awö wa i'ila niha iada'e, irege muhede ira khö ndra ama zi no teboka hörö andrö. 

19 Ba lasofu khöra, lamane: Hadia, onomi da'ö, niŵa'ömi no au'a ia moroi ba dalu ninania? 20 Ba he wisa wa i'ila niha iada'e?

Ba latema lira ira amania, lamane: Ma'ila, wa onoma da'ö, ba no au'a ia, moroi ba dalu ninania; 21 ba he moroi wa i'ila niha iada'e, ba lö ma'ila, ba ha niha zamokai hörönia, ba lö ma'ila. Misofu khönia, noa sa'ae wa'ebuania, ba iŵa'ö dania hadia ia khönia.

22 Me ata'u ndra amania niha Yeduda, andrö laŵa'ö da'ö. Noa sa mamagölö niha Yehuda, na so ena'ö zanguma'ö Keriso Yesu andrö, ba latibo'ö ia banua. 23 Andrö laŵa'ö ira amania: Noa sa'ae wa'ebuania, misofu khönia. 

24 Awena muhede ira zamuza tö ba niha andrö, sau'a föna, ba lamane khönia: Fosumange Lowalangi, ya'aga, ba ma'ila, wa no si so horö niha andrö.

25 Itema lira, imane: Lö u'ila, na si so horö ia, sambalö u'ila, sau'a ndra'o föna, ba u'ila niha iada'e. 

26 Ba lamane khönia: He iwisa khöu? He iwisa wamokai höröu?

27 Itema lira, imane: Noa sa'ae uŵa'ö khömi, ba lö nifondrondrongomi. Hana wa omasi ami, mirongo zamuza tö? Ma edöna ami göi möi nifahaönia? 

28 Mofönu ira khönia, lamane: ya'ugö nifahaönia, nifahaö Moze ndra'aga. 29 Ma'ila, wa no muhede Lowalangi khö Moze, ba da'ö, ba lö ma'ila, he moroi ia.

30 Itema lira niha andrö, imane khöra: Ba da'ö so zahöli-höli dödöda, wa lö mi'ila, he moroi ia, ba no ibokai hörögu. 31 No ta'ila, lö ifondrondrongo li zi so horö Lowalangi ba na so zangata'ufi ya'ia, solo'ö somasi ia, khönia ifondrondrongo. 32 I'otarai mböröta ba lö murongo, so niha samokai hörö zau'a moroi ba dalu ninania. 33 Na tenga si otarai Lowalangi da'ö, ba tebai ilau hadia ia mena'ö. 

34 Latema linia, lamane khönia: Me tumbu ndra'ugö, ba no si so horö manö ndra'ugö, ba öfahaö ndra'aga? Ba latuli'ö ia baero.

35 Irongo Yesu, wa no latuli'ö ia baero, ba me falukha ia khönia, ba imane khönia: Hadia, mamati ndra'ugö khö Nono Niha andrö?

36 Itema linia, imane: Ha niha ia, Tua, ena'ö mamati ndra'o khönia?

37 Imane khönia Yesu: Noa sa ö'ila ia, ba sihede khöu, da'ö ia.

38 Ba imane: Mamati ndra'o, Tua! ba mangalulu ia khönia.

 Huhuo ba warizaio 

III. 39 Ba imane Yesu: Börö huku, wa möi ndra'o ba guli danö andre, ena'ö la'ila niha sau'a, ba ena'ö au'a zangila niha.

40 Larongo farizaio ösa, si fao khönia ba da'ö, ba lamane khönia: Ba hadia, sau'a göi ndra'aga?

41 Imane khöra Yesu: Na sau'a ami, ba lö horömi ena'ö, ba iya'e, ba miŵa'ö: Ma'ila niha: ba lö tebulö horömi.

Faza 10

<div class="buku">
 Tohu-tohu huhuo ba warizaio 

I. 1 Si ndruhu-ndruhu niŵa'ögu khömi, si lö manörö bawandruhö andrö, we'amöi ba kandra mbiri-biri andrö, sanawö ba'a-ba'a, ba sanagö da'ö ba samara'u. 2 Sanörö bawandruhö da'ö gubalo mbiri-biri.  3 Khönia ibokai sanaro ba mbawadruhö andrö, ba lafondrondrongo linia biri-biri, ba humede ia ba mbiri-biri tana khönia itötöi döi, ba i'ohe baero. 4 Ba na no ibe'e baero dana khönia fefu, ba mowaö-waö ia, ba la'o'ö ia mbiri-biri, noa sa la'ila linia. 5 Ba lö la'o'ö niha bö'ö, moloi sa ira khönia, me lö la'ila li niha bö'ö.

6 Amaedola andrö iŵa'ö khöra Yesu, ba lö aboto ba dödöra hadia ia, niŵa'önia khöra.

7 Ba imane Yesu: Si ndruhu-ndruhu niŵa'ögu khömi, ya'odo mbawandruhö ba mbiri-biri. 8 Dozi ira, ha wa'ato zi no möi, ba no sanagö ba no samara'u, ba lö lafondrondrongo khöra biri-biri. 9 Ya'o mbawandruhö. Na so zanörö ya'o, we'amöi bakha, da'ö ni'orifi, ba möi ia bakha ba möi baero, ba isöndra gö. 10 Lö möi zanagö, na tenga ba wanagö ba ba wamunu ba ba wamakiko. Ba da'ö möi ndra'o, ena'ö so khöra wa'auri ba ena'ö fahöna khöra wa'auri ba ena'ö fahöna khöra hadia ia andrö.

 Yesu kubalo si sökhi 

II. 11 Ya'odo gubalo si sökhi andrö. Kubalo si sökhi ibelegö nosonia föna mbiri-biri. 12 Moloi genoni, si tenga kubalo, si tenga sokhö mbiri-biri, na i'ila nasu gatua moroi sa, iröi mbiri-biri, ba ira'u asu gatua ba ifazawili. 13 Me enoni ia, ba me lö ba dödönia mbiri-biri.

14 Ya'odo gubalo si sökhi andrö, ba no aboto ba dödögu dana khögu, ba no aboto ba dödö dana khögu ndra'odo. 15 Si mane fa'aboto ba dödö Namagu ndra'o, ba si mane fa'aboto ba dödögu Namagu. Ba ubelegö nosogu föna mbiri-biri. 

16 Ba so khögu na mbiri-biri bö'ö, si tenga moroi ba kandra andre, ba lötolalö uhalö ira, ba lafondrondrongo ligu dania ba tobali ha sambawa nikubaloi ba ha samösa gubalo.

17 Andrö i'omasi'ö ndra'o Amagu, me ube'e nosogu, ba wanema ya'ia mangawuli. 18 Lö sangai ya'ia khögu, ube'e sa'ae ia, nilau dödögu. Tola ube'e ia, ba tola ufuli uhalö. Oroisa andrö no utema khö Namagu.

19 Ba fabö'ö zui dödö niha Yehuda, ba niŵa'önia andrö. 20 Ba ato khöra zaguma'ö: Sobekhu, sowöhö, hana wa mifondrondrongo khönia?

21 Ba lamane tanöbö'ö: Tenga fehede zobekhu wehede andrö. Hadia, i'ila ibokai hörö zau'a bekhu? 

22 Ba luo we'amoni'ö osali ba Yeruzalema, baŵa deu. 23 Ba manörö-nörö Yesu ba zinga gosali, baolayama Zelomo andrö.

24 Ba lafasui ia niha Yehuda ba lamane khönia: Heza irugi lö ahono dödöma öbe'e? Na Keriso ndra'ugö, ba ŵa'ö khöma, böi aiŵö ndra'ugö.

25 Itema lira Yesu, imane: No uŵa'ö khömi, ba lö faduhu dödömi; halöŵö andrö, nihalö-halögu ba döi Namagu, da'ö zamaduhu'ö ya'o. 26 Ba lö faduhu dödömi, me tenga biri-birigu ami.

27 Lafondrondrongo ligu biri-birigu, ba no aboto ba dödögu ira, ba la'o'ö ndra'o. 28 Ba ube'e khöra wa'auri si lö aetu, ba lö tekiko ira, götö-götö wa'ara ba lö sanöbi ya'ira ba dangagu. 29 Ebua moroi ba danö bö'ö fefu Namagu, same'e ya'ira khögu, ba lö sangila manöbi ya'ira ba danga Namagu. 30 Ha sambua ndra'aga Amagu.

 Latebu kara ia ena'ö 

III. 31 Ba latuyu zui gara niha Yehuda, ba wanebu ya'ia.<Faigi 8:59</ref>

32 Humede khöra Yesu, imane: No oya halöŵö si sökhi, ni'oroma'ögu khömi, dali Namagu. Hezo mbörö ba halöŵö andrö, wa mitebu kara ndra'o?

33 Latema linia niha Yehuda, lamane: Tenga ba halöŵö si sökhi andrö matebu kara ndra'ugö, ba wangaoha-ngaoha andrö, ba me öbali'ö Lowalangi ndra'ugö, ba no niha ndra'ugö.

34 Itema lira Yesu, imane: Tenga no so ba zura goroisa khömi: "No uŵa'ö, Lowalangi ami?"  35 Na ibe'e töi da'ö Lowalangi, ba nitandrösaigö li Lowalangi andrö — ba tebai tewu'ai zura  — 36 ba hadia, ba miŵa'ö ba ni'amoni'ö Nama andrö, ba nifatengenia ba guli danö: Mangaoha-ngaoha ndra'ugö, me no uŵa'ö: Ono Lowalangi ndra'o?  37 Na lö uhalö halöŵö Namagu, ba böi mi'amati khögu. 38 Ba na uhalö ia, ba mi'amati ba halöŵögu, na lö mamati ami khögu, ena'ö mi'ila, ba ena'ö aboto ba dödömi, ba dödögu so Namagu ba ba dödö Namagu so ndra'o.

39 Ba latandraigö zui, wondra'u ya'ia, ba iheta ia ba dangara.

40 Ba mofanö zui ia miyefo Yoridano, ba zi so Yohane, me awena mamayagö idanö ia. 

41 Ba ato zangondrasi ya'ia ba lamane: Lö'ö sa nifazökhi Yohane tandra: ba fefu niŵa'ö Yohane ba khö da'e, ba no si duhu. 42 Ba ato zamati khönia ba da'ö.

Faza 11

Fanusugi Lazaro 

I. 1 Ba so zofökhö, Lazaro, banua Mbetania, banua ndra Maria Marata, talifusönia. 2 Ba Maria zamayoini So'aya fanikha samohua, solosi ahe Zo'aya bunia; talifusö da'ö, Lazaro, zofökhö.

3 Ba lafatenge khö Yesu ira talifusönia alawe, lamane: He Tua, faigi, somasi ndra'ugö andrö, ba no mofökhö.

4 Ba me no irongo da'ö Yesu, ba imane: Tenga fökhö ba wa'amate wökhö andrö, fökhö famolakhömi Lowalangi, ena'ö tefolakhömi Nono Lowalangi ba da'ö

5 Ba no omasi Yesu Marata andrö ba talifusönia ba Lazaro andrö.

6 Ba me no irongo mofökhö ia, ba dua wongi na ia ba zi so ia.

7 Aefa da'ö, ba imane khö ndra nifahaö: Datafuli ita ba Yudaia.

8 Lamane khönia ira nifahaö: He samahaö, ha mega no, ba labunu ndra'ugö mena'ö niha Yehuda, latebu kara ndra'ugö mena'ö, ba öfuli möi ba da'ö?

9 Itema lira Yesu: Tenga felendrua za zi ma'ö-ma'ökhö? Na so zofanö ba zi ma'ökhö, ba lö manendre ia, me i'ila haga andrö ba guli danö. 10 Ba na so sofanö bongi, ba manendre, me lö khönia haga andrö.

11 Da'ö niŵa'önia; ba me aefa da'ö, ba imane khöra: No mörö Lazaro andrö, si fahuwu khöda, ba möido mususugi ia.

12 Ba lamane khönia ira nifahaö: He Tua, na mörö ia, ba abe'e.

13 Ba fa'amatenia niŵa'ö Yesu, ba lawai si ndruhu femörö niŵa'önia.

14 Awena iŵa'ö khöra Yesu, lö ibini'ö: No mate Lazaro. 15 Ba omuso dödögu, börö ami, me lö ya'o ba da'ö, ena'ö faduhu dödömi. Ba mitabu khönia.

16 Ba imane Toma andrö, nifotöi si faero, ba nawönia nifahaö: Damöi ita göi, ena'ö mate ita awönia.

17 Ba me irugi Yesu, ba irongo, no öfa bonginia ba lewatö. 18 Ba ahatö ba Yeruzalema Mbetania andrö, so dua mbadu fofanö.

19 Ba no ato niha Yehuda, si möi khö ndra Marata Maria, ba wondrara tödöra, ba khö dalifusöra andrö.

20 Ba me irongo Marata so Yesu, ba ifaondragö, ba dumadao yomo Maria.

21 Ba imane Marata khö Yesu: He Tua, ena'ö na no so ndra'ugö ba da'e, ba lö mate mena'ö dalifusögu andrö. 22 Ba iada'e göi, ba u'ila, hadia ni'andröu khö Lowalangi, ba ibe'e khöu Lowalangi.

23 Imane khönia Yesu: Maoso dania dalifusöu andrö.

24 Imane khönia Marata: U'ila sa, maoso ia dania, ba wemaoso andrö na luo sa furia

25 Imane khönia Yesu: Ya'odo wemaoso ba fa'auri, samati khögu, ba auri, he ŵa'ae mate ia. 26 Ba dozi sauri, samati khögu, ba lö mate, irugi zi lö aetu. Hadia, faduhu dödöu ba da'ö?

27 Imane khönia: E, Tua, mamati sa'ae ndra'o, wa Keriso andrö ndra'ugö, Ono Lowalangi, si möi ba guli danö.

28 Ba aefa iŵa'ö da'ö, ba möi ia muhede khö dalifusönia, Maria, nibini'ö, imane: No so zamahaö, ba muhede ia khöu.

29 Ba ya'ia, me irongo da'ö, ba i'alio'ö ifazaŵa ia, ifaondragö.

30 Ba lö'ö na nirugi Yesu banua, ba zi fakhamö Marata khönia mege so ia na.

31 Ba me la'ila niha Yehuda, si so khönia yomo ba da'ö, sondrara tödönia, i'alio'ö wamazaŵa ya'ia Maria ba möi, ba la'o'ö ia, lawai sa möi ia ba lewatö, ba wege-ege ba da'ö.

32 Ba me irugi Maria ba zi so Yesu, me i'ila ia, ba ituhi danö fönania, imane khönia: He Tua, ena'ö na no so ndra'ugö ba da'e, ba lö mate mena'ö dalifusögu andrö.

33 Ba me i'ila Yesu, mege-ege ia, ba mege-ege niha Yehuda andrö si fao khönia, ba mofönu ia ba dödönia, ba ifatalikhö ia. 34 Ba imane: Heza labe'e ia?

Lamane khönia: Ae faigi, Tua.

35 Me'e Yesu.

36 Ba lamane niha Yehuda: Hiza wa'omasinia ia. 37 Ba so ba khöra zanguma'ö: Hadia, lö i'ila i'orifi da'ö göi mena'ö samokai hörö zau'a andrö?

38 Ba mofönu zui Yesu ba dödönia, ba irugi lewatö. Ba tögi narö gara lewatö andrö, nifolagö gowe.

39 Ba imane Yesu: Mifazaŵa gowe andrö.

Imane khönia talifusö zi mate andrö, Marata: He Tua, aböu sa'ae; no öfa bonginia ae.

40 Imane khönia Yesu: Tenga no uŵa'ö khöu, na faduhu dödöu, ba oroma khöu lakhömi Lowalangi?

41 Awena lafazaŵa gowe andrö. Ba ifaöga hörönia Yesu, ba imane: He Ama, saoha gölöu, me no öfondrondrongo ligu! 42 Ba u'ila, lö mamalö-malö, wa öfondrondrongo ligu, ba börö niha sato andre, samasui ya'o, wa uŵa'ö, ena'ö faduhu dödöra, wa no ya'ugö zamatenge ya'o.

43 Ba me aefa iŵa'ö da'ö, ba i'ebua'ö linia we'ao, imane: He Lazaro, ae baero!

44 Möi baero zi mate, no mu'olohuni gahenia ba tangania lembe ba lewatö, ba bawania, ba nibalugö lembe folosi mböböi. Ba imane khöra Yesu: Mitoto'ö khönia ba mifofanö ia.

45 Ba ato zamati khönia niha Yehuda, si no möi khö Maria, me la'ila nilau Yesu.

46 Ba so ösa khöra, zi möi ba warizaio, la'ombakha'ö khöra hadia nilau Yesu.

 Famagölö ndra ere 

II. 47 Ba lafalukha'ö zalaŵa rafe sebua sangila amakhoita ba farizaio ba lamane: He tawisa? Oya sa ifazökhi tandra niha andrö. 48 Na tatehe manö khönia zi manö, ba ahori mamati ira khönia, ba möi dania Ndrawa Roma ba la'okhögö danöda, fabaya niha.

49 Ba imane khöra awöra si samösa, Kayafa, ere sebua zi döfi andrö: Lö mi'ila watahögö hadia ia, ba lö mifatou-tou, 50 wa mohare ita, na mate zamösa niha, salahi mbanuada andre, fa böi tekiko mbanuada andre ma'afefu.

51 Ba tenga moroi khönia, wa iŵa'ö da'ö, me no ere sebua ia zi döfi andrö, ba mama'ele'ö ia; mate sa dania Yesu salahi mbanuara andrö. 52 Ba tenga ha salahi mbanuara, ena'ö i'owuloi göi nono Lowalangi andrö, sizaewe, ena'ö orudu

53 I'otarai luo da'ö, ba mamagölö ira sa'ae, ba wamunu ya'ia. 

54 Ba lö'ö sa'ae i'oroma'ö ia Yesu ba niha Yehuda, mofanö ia ba da'ö, isaŵa danö ba zinga danö si mate, banua andrö, sotoi Eferayi, ba da'ö soso ia, awö nifahaönia.

55 Ba no ahatö wasa andrö, ba niha Yehuda. Ba ato zi möi misi yaŵa ba Yeruzalema, moroi ba da'ö, föna wasa andrö, ba wangehao ya'ira. 56 Ba la'alui Yesu, ba faoma lamane khö nawöra, me so ira ba gosali: Hadia ba dödömi, wa lö möi ia ba gowasa?

57 Ba no labe'e goroisa ira ere sebua ba farizaio, na so zangila, heza so ia, ba i'ombakha'ö, ena'ö lara'u ia.

Faza 12

Tebayoini Yesu ba Mbetania 

I. 1 Önö bongi lö fasa, ba möi ba Mbetania Yesu, ba zi so Lazaro andrö, nisusuginia moroi ba ngai zi mate. 2 Ba labe'e gönia ba da'ö, ba sangai halöŵö Marata. Ba samösa Lazaro, awönia ba wemanga.

3 Ba ihalö Maria zakati zi ndruhu wanikha narawasu, samohua, sebua böli, ibayoini gahe Yesu ba i'osi bunia; ba afönu nomo hua wanikha andrö.

4 Ba imane Yuda andrö, banua Kariota, nifahaönia si samösa, si manga mbölinia dania: 5 Hana wa lö la'amawa wanikha andrö, otu a lima wulu rufia mbölinia mena'ö, ba labe'e ba zi numana?

6 Ba tenga me so ba dödönia zi numana iŵa'ö da'ö, me no sanagö-nagö ia, me khönia so naha gefe, me ihalö-halö game'ela andrö. 

7 Ba imane Yesu: Böi tegu ia; no i'irö'ö da'ö, irege luo wogo'o ya'o. 8 Si lö mamalö-malö awömi zi numana, ba ya'o, ba tenga si lö mamalö-malö khömi.

 Famagölö ndra farizaio ba khö Lazaro 

II. 9 Ba ato zamondrongo niha Yehuda, no so ia ba da'ö, ba möi ira, tenga ha Yesu mbörö, ba wamaigi Lazaro göi, nisusuginia moroi ba ngai zi mate.

10 Ba mamagölö gere sebua, ena'ö labunu göi Lazaro andrö; 11 börö sa ia, wa ato zi so niha Yehuda, samati khö Yesu.

 Fe'amöi Yesu ba Yeruzalema 

III. 12 Sara wongi aefa da'ö, me larongo, niha sato, si no möi ba gowasa, no möi ba Yeruzalema Yesu, 13 ba lahalö mbulu nohi, möi ira mamaondragö ya'ia, mu'ao ira: Hosana, ya'ahowu zi so andrö, ba döi Zo'aya, razo Ndraono Gizeraeli andrö!

14 Ba me isöndra nono galide Yesu, ba i'okudo, itörö zi so ba zura andrö: 15 "Böi ata'ufi, ono Ziona alawe, hiza, so razomö, i'okudo nono galide".

16 Lö'ö sa i'anema'ö aboto ba dödö ndra nifahaö da'ö ba me no tefolakhömi Yesu, awena itörö tödöra, wa ba khönia tesura da'ö, awö wa no lamanö khönia.

17 Ba lafaduhu'ö niha sato, si fao khönia, wa no humede ia khö Lazaro andrö ba lewatö, wa no isusugi ba ngai zi mate. 18 Andrö göi la'ondrasi ia niha sato, me no larongo, no ifazökhi dandra andrö.

19 Ba faoma lamane farizaio khö nawöra: Mi'ila, lö'ö manö fakhai wolaumi. Hiza, ahori manö la'o'ö niha ba guli danö.

 Niŵa'ö Yesu me so ndra niha Heleni 

IV. 20 Ba so Ndrawa Heleni ösa, awö zi no möi miyaŵa, mangalulu ba gowasa. 21 Da'ö zi möi khö Wilifo andrö, banua Mbetisa'ida, ba Galilaia, la'andrö khönia, lamane: He Tua, omasiga ma'ila Yesu.

22 Möi Wilifo, iŵa'ö khö Gandrea, ba möi ira, darua ira, Andrea Filifo, laŵa'ö khö Yesu. 

23 Ba itema lira Yesu, imane: No irugi inötö andrö ba wamolakhömi Ono Niha. 24 Si ndruhu-ndruhu niŵa'ögu khömi, na lö tetaru ba danö zi samba ngawua ulitö, ba na lö obou, ba ha ya'ia manö; ba na obou ia ua, ba oya mbuania. 25 Khö zomasi nosonia aetu ia, ba si fa'udu ba nosonia ba guli danö andre, ba irorogö ba wa'auri si lö aetu. 26 Na so zi möi enonigu, ba yamu'o'ö ndra'o, ba ba zi so ya'o, ba da'ö göi so genonigu dania. Na so zi möi enonigu, ba ifosumange Amagu  27 Iada'e, ba abu dödögu, ba hadia niŵa'ögu? He Ama, efa'ö ndra'o ba ginötö andre! Ba andrö urugi ginötö andre. 28 He Ama, folakhömi döimö!

Ba so li, si otarai zorugo, imane: No ufolakhömi, ba ufuli ufolakhömi dania!

29 Ba lamane niha sato, si so ba da'ö, me larongo da'ö: Mu'ugu mbanua! Ba so göi zanguma'ö: No muhede khönia mala'ika.

30 Itema lira Yesu, imane: Tenga ya'o mbörö, wa so li andrö, ya'ami mbörö. 31 Fanguhuku ösi guli danö andre iada'e, iada'e tetibo baero zalaŵa guli danö andre. 32 Ba ya'o, na no te'alaŵa'ö yaŵa ndra'o, moroi ba danö, ba ahori udönisi ira khögu.

33 Ba wangombakha he wisa wa'amatenia dania iŵa'ö da'ö.

34 Ba latema linia niha sato, lamane: No marongo ba zura goroisa, lö tebulö Keriso andrö irugi zi lö aetu; ba hana wa öŵa'ö ni'alaŵa'ö yaŵa Nono Niha? Ha niha Nono Niha andrö? 

35 Ba imane khöra Yesu: Ma'ifu tö na so ba khömi haga andrö. Mi'oguna'ö haga andrö, ba lalami, fa lö ikhamö ami fa'ogömi-gömi. Sowaö-waö ba zogömi-gömi, ba lö i'ila, heza isaŵa. 36 Mi'oguna'ö haga andrö, wamati ba haga andrö, ena'ö tobali ono haga ami.

Da'ö niŵa'ö Yesu, ba mofanö ia, ibini'ö ia khöra.

 Lö mamati niha Yehuda 

V. 37 Ba he no si manö wa'oya dandra nifazökhinia ba zanehe ira, ba lö'ö zui mamati ira khönia. 38 Ena'ö itörö niŵa'ö Yesaya andrö, sama'ele'ö, me imane: He So'aya, ha niha zi faduhu tödö ba wangombakha'öma andrö, ba tanga Zo'aya andrö, ba ha khö tefa'ele'ö?

39 Andrö tebai mamati ira, iŵa'ö göi Yesaya: 40 "No ifobalunö höröra ba no i'abe'e'ö dödöra, ena'ö lö la'ila höröra, ba ena'ö lö aboto ba dödöra, ba fa böi lafalalini gera-erara, ba fa böi u'orifi ira."

41 Da'ö niŵa'ö Yesaya, me no i'ila lakhöminia, ba me itörö linia ia.

42 Ba ato sa zui zamati göi khönia salaŵa, ba börö warizaio, wa lö la'ombakha'ö, fa böi latibo'ö banua ira. 43 Omasi sa ira zumange ba niha, moroi ba zumange ba Lowalangi.

44 Ba mu'ao Yesu, imane: Samati khögu, ba tenga khögu mamati ia, khö samatenge ya'o mamati ia. 45 Ba sangila ya'o, ba i'ila zamatenge ya'o andrö. 46 Haga ndra'o, si no möi ba guli danö, ena'ö böi sa'ae so ba zogömi-gömi dozi samati khögu.  47 Ba na so zamondrondrongo ligu, ba na lö i'o'ö, ba tenga ya'o zanguhuku ya'ia. Tenga sa ba da'ö möi ndra'o, ba wanguhuku ösi guli danö, ena'ö u'orifi nösi guli danö.

48 Khö zangositengagö ya'o, si lö mamonaha taroma ligu, khönia so sa'ae zanguhuku ya'ia; taroma ligu andrö, niŵa'ögu, da'ö zanguhuku ya'ia, na luo safuria andrö. 49 Tenga sa moroi khögu manö niŵa'ögu; samatenge ya'o, Amagu, ba no ibe'e goroisa khögu, hadia niŵa'ögu, hadia wehedegu. 50 Ba u'ila, fa'auri si lö aetu goroisania andrö. Andrö u'o'ö niŵa'ö Namagu khögu, ba wehedegu andrö.

Faza 13

Fanasai ahe 

I. 1 Ba föna gowasa fasa andrö, me no i'ila Yesu, no irugi inötö, aheta ia ba guli danö andre, möi ia khö Nama, si mane fa'omasinia dana khönia ba guli danö, föna, si manö ŵa'omasinia ira irugi gamozua.

2 Ba me manga ira ena'ö, me no ibe'e ba dödö Yuda andrö, ono Zimoni, banua Kariota wemanga mböli Yesu Afökha — 3 he ŵa'ae no i'ila Yesu, no ibe'e ba dangania fefu hadia ia Ama, ba he ŵa'ae i'ila, khö Lowalangi i'otarai, ba ba Lowalangi möi ia, — 4 ba maoso ia ba ngai gö, iheta mbarunia, ihalö lembe, ba i'olembe. 5 Aefa da'ö, ba ilau nidanö ba naha wanasa, ba ibörötaigö isasai gahe ndra nifahaö, ba i'osi lembe andrö, ni'olembenia.

6 Ba irugi Zimoni Fetero, ba imane khönia da'ö: Ya'ugö zanasai ahegu, Tua?

7 Itema linia Yesu, imane khönia: Iada'e ba lö ö'ila hadia nilaugu, ba aboto ba dödöu dania.

8 Imane khönia Fetero: Irugi zi lö aetu, ba lö tola ösasai gahegu.

Itema linia Yesu, imane: Na lö usasai'ö, ba tenga si faböbö khögu ndra'ugö.

9 Imane khönia Simoni Fetero: He Tua, böi ha sambalö ahegu, tanga göi ba högö.

10 Imane khönia Yesu: Akha lö isasai ia si no mondri, noa sa muhaogö nösinia ma'afefu, ba no muhaogö ami, ba lö dozi.

11 Noa sa i'ila zi manga mbölinia, andrö iŵa'ö: Lö dozi muhaogö ami.

12 Ba me aefa isasai gahera ba i'obaru mbarunia ba ifuli mudadao, imane khöra: Hadia, no aboto ba dödömi nilaugu khömi? 13 Mibe'e töigu zamahaö ba So'aya ba si sökhi, na miŵa'ö da'ö, si ndruhu da'ö. 14 Ba na no usasai gahemi, ya'odo andre, So'aya ya'ami, samahaö ya'ami, ba mo'ömö göi ami, wanasai ahe nawömi. 15 Famaedo nibe'egu khömi, ena'ö mi'o'ö nilaugu khömi. 
16 Si ndruhu-ndruhu niŵa'ögu khömi, tenga sebua, moroi khö zokhö ya'ia, zawuyu, ba tenga sebua, moroi khö zamatenge ya'ia zinenge. 17 Na no mi'ila da'ö, ba ya'ahowu ami, na mi'o'ö, wolau ya'ia.
18 Lö dozi ami da'ö, niŵa'ögu; u'ila, ha niha nitutuyugu. Ba ena'ö itörö zi so ba zura andrö: "Awögu ba wemanga andrö, ba no ifazaŵa mbörö sisinia khögu".

19 I'otarai da'e, uŵa'ö khömi, fatua lö alua, ena'ö faduhu dödömi, wa ya'odo, na no alua dania. 20 Si ndruhu-ndruhu niŵa'ögu khömi, samonaha, na so nifatengegu, ba ifonaha ndra'o; ba samonaha ya'o, ba ifonaha zamatenge ya'o andrö.

 Fangombakha si manga mböli 

II. 21 Aefa iŵa'ö da'ö Yesu, ba abu dödönia, ba ifaduhu'ö, imane: Si ndruhu-ndruhu niŵa'ögu khömi, samösa ba khömi zi manga mböligu dania.

22 Ba faoma lafaigi nawöra ira nifahaö, lö la'ila, ha niha niŵa'önia. 23 Ba so zamösa nifahaö, sidadao ba ngai Yesu, ni'omasi'ö Yesu. 24 Da'ö nikhawi Zimoni Fetero tanga, imane khönia: Ombakha'ö khögu, ha niha niŵa'önia.

25 Ba ihole'ö ia ba dötö'a Yesu, imane khönia: He Tua, ha niha?

26 Itema linia Yesu: Da'ö ia, ni'ungugögu ö, sambawa, nibe'egu khönia.

Ba i'ungugö gö, sambawa, ba ibe'e khö Yuda andrö, ono Zimoni, banua Kariota. 27 Ba me aefa itema gö andrö, ba möi ba dödönia Zatana.

Ba imane khönia Yesu: Ta'i-ta'i, lau nilaumö.

28 Ba lö ba nawönia ba wemanga andrö saboto ba dödö da'ö, hana wa iŵa'ö khönia da'ö. 29 So zanguma'ö tödöra, me so khönia naha gefe, iŵa'ö khönia Yesu: Öli hadia zoguna khöda ba gowasa, ba ma ena'ö na ibe'e ba zi numana ma'ifu.

30 Ba me no itema gö andrö, ba i'anema'ö möi ia baero. Ba no bongi.

 Oroisa ba wangomasi'ö awö 

III. 31 Ba me no möi ia baero, ba imane Yesu: Awena tefolakhömi Nono Niha, ba no tefolakhömi Lowalangi ba khönia. 32 Na no tefolakhömi Lowalangi ba khönia, ba ifolakhömi göi ia Lowalangi, ba khönia, ba i'anema'ö ifolakhömi.

33 He iraono, ha ma'ifu tö na sodo khömi. Mi'alui ndra'o dania, ba hulö si mane niŵa'ögu no ba niha Yehuda: Tebai möi ami ba zi möi ndra'o, si manö göi niŵa'ögu khömi iada'e. 34 Oroisa si bohou ube'e khömi, ena'ö mi'omasi'ö nawömi; si mane fa'omasigu ami, ena'ö ya'ami göi, faoma mi'omasi'ö nawömi. 35 Ba da'ö aboto ba dödö niha fefu, wa no nifahaögu ami, na so khömi wa'omasimi nawömi.

 Fangombakha fangosilö'ögö Wetero 

IV. 36 Imane khönia Simoni Fetero: He Tua, heza möi'ö? Itema linia Yesu, imane: Tebai ö'o'ö ndra'o iada'e ba zi möi ndra'o, ba ö'o'ö sa ndra'o na furi.

37 Imane khönia Fetero: He Tua, hana wa lö u'ila u'o'ö ndra'ugö iada'e? Ubelegö nosogu fönau.

Faza 14

Ifarou dödöra ba wamati 

I. 1 Böi abu dödömi. Mi'amati ba Lowalangi ba mi'amati khögu.

2 Oya nahia ba nomo Namagu, ba na tenga si manö mena'ö, ba no uŵa'ö khömi. Möido sa muhaogö naha khömi. 3 Ba na no möido, na no uhaogö naha khömi, ba mangawulido, ba uhalö ami khögu, ena'ö so ami göi ba zi so ya'o.

4 Ba no mi'ila lala ba zi möi ndra'o.

 Faoma ira darua ira Amania 

II. 5 Imane khönia Toma: He Tua, lö ma'ila, heza möi ndra'ugö, ba he moroi ma'ila lala?

6 Imane khönia Yesu: Ya'odo lala, ya'odo wa'aduhu, ya'odo wa'auri. Lö sondrugi Ama, na lö itörö ndra'o. 7 Na no aboto ba dödömi ndra'o, ba aboto göi ba dödömi Namagu dania. Ba i'otarai da'e, ba aboto ba dödömi ia, ba no mi'ila ia.

8 Imane khönia Filifo: He Tua, oroma'ö khöma Nama, ba ahono dödöma.

9 Imane khönia Yesu: Si manö wa'ara awömi ndra'o, Filifo, ba lö aboto ba dödömi ndra'o? Si no mangila ya'o, ba no i'ila Nama; ba hana wa öŵa'ö: Oroma'ö khöma Nama? 10 Hadia lö faduhu dödöu, wa ba dödö Nama so ndra'o, awö wa ba dödögu so Nama? Taroma li andrö, niŵa'ögu khömi, ba tenga moroi ba khögu uŵa'ö ia. Ba ihalö halöŵönia Ama, si lö tebulö ba dödögu.

11 Mifati khögu, wa ba dödö Nama so ndra'o, awö wa ba dödögu so Nama; ba na lö'ö, ba mi'amati ba halöŵö andrö. 12 Si ndruhu-ndruhu niŵa'ögu khömi, ihalö dania halöŵö andrö, nihalögu, samati khögu, ba sebua moroi andrö ihalö, me khö Nama möi ndra'o, 13 ba hadia ni'andrömi, ba döigu, ba u'o'ö, ena'ö tefolakhömi Nama ba khö Nono. 14 Na so ni'andrömi khögu ba döigu, ba u'o'ö.

 Ifabu'u Geheha ni'amoni'ö 

III. 15 Na mi'omasi'ö ndra'o, ba mi'o'ö goroisagu.

16 Ba ya'o, ba u'andrö dania khö Nama, ba ibe'e khömi zanolo tanöbö'ö, ena'ö lö aefa ia khömi, irugi zi lö aetu; 17 Eheha si duhu andrö, si tebai latema niha guli danö, me lö la'ila, me lö aboto ba dödöra. Ba dödömi no aboto ia, me lö aefa ia khömi, ba ba dödömi so ia dania.

18 Lö uröi ami, hulö zi lö ama, si lö ina, möido khömi.

19 Ma'ifu tö na, ba lö'ö sa'ae la'ilado niha guli danö, ba ya'ami zangila ya'o, auri sa ndra'o, ba sauri göi ami dania. 20 Na luo da'ö, ba aboto ba dödömi, wa ba dödö Nama so ndra'o, awö wa ba dödögu so ami ba ba dödömi so ndra'o.

21 Si so oroisa andrö khögu, solo'ö ya'ia, da'ö zomasi ya'o. Ba ni'omasi'ö Namagu zomasi ya'o; ba ya'o göi u'omasi'ö ia ba u'oroma'ö ndra'o khönia.

22 Imane khönia Yuda, tenga banua Kariota andrö: He Tua, hadia ia wa ö'oroma'ö ndra'ugö khöma, ba lö ö'oroma'ö ndra'ugö ba niha guli danö?

23 Itema linia Yesu, imane khönia: Na so zomasi ya'o, ba i'o'ö ligu, ba i'omasi'ö Amagu, ba möiga khönia, ba ba khönia ma'iagö. 24 Si lö mangomasi'ö ya'o, ba lö i'o'ö ligu. Ba taroma li andrö, nirongomi, ba tenga khögu, no khö zamatenge ya'o, khö Nama.

25 Da'ö niŵa'ögu khömi, fatua lö ahetado khömi. 26 Ba sanolo andrö, Eheha ni'amoni'ö, nifatenge Namagu dania ba döigu, da'ö zamahaö ya'ami, ba da'ö fefu, ba ahori ifasugi ba dödömi niŵa'ögu khömi.

 Famahowu'ö ba fondrara tödö 

IV. 27 Uröi khömi wa'ohahau dödö, fa'ohahau dödö khögu ube'e khömi. Bö'ö nibe'e niha guli danö, bö'ö nibe'egu. Böi abu dödömi ba böi ata'u ami.

28 No mirongo, me uŵa'ö khömi: Mofanö ndra'o ba ufulido khömi. Na mi'omasi'ö ndra'o, ba omuso dödömi ena'ö, me khö Nama möido, me no sebua moroi khögu Nama. 29 Ba noa sa uŵa'ö khömi, fatua lö alua, ena'ö faduhu dödömi, na alua dania.

30 Lö'ö sa'ae oya huhuogu khömi, so sa'ae zalaŵa guli danö andrö, ba lö isöndra hadia ia khögu; 31 ba ena'ö aboto ba dödö niha guli danö, omasido Nama ba u'o'ö hadia niŵa'ö Nama khögu, ba mifaoso, taheta ita ba da'e!

Faza 15

Amaedola döla nagu 

I. 1 Ya'odo döla nagu si ndruhu andrö, ba si so kabu nagu Namagu. 2 Fefu ndraha ba khögu, si lö mowua, ba iheta, ba fefu zowua, ba ihaogö, ena'ö tedou wa'oya mbuania.

3 Si no muhaogö ami, börö daroma li andrö, niŵa'ögu khömi.

4 Mi'iagö ndra'o, ba u'iagö ami. Hulö ndraha, si tebai mowua, ha ya'ia, na tenga sa'ae ba döla nagu so ia, si manö göi ami, na tenga sa'ae ba khögu so ami.

5 Ya'odo döla nagu andrö, daha ami. Sangiagö ya'o, na u'iagö ia göi, daö zoya bua, me tebai milau hadia ia, na lö ya'o.

6 Nitibo'ö na so zi lö mangiagö ya'o, hulö ndraha, ba mate, ba la'ozaragö ba latibo'ö ba galitö ba akhozi. 7 Na mi'iagö ndra'o, ba na lö aefa ba dödömi daroma ligu, ba mi'andrö hadia zomasi ami, ba tebe'e khömi.

8 Ba da'ö tefosumange Namagu, ena'ö oya mbuami, ba ena'ö tobali nifahaögu ami.
9 Si mane fa'omasi Nama ndra'o, si manö göi wa'omasigu ami. Mi'iagö wa'omasigu andrö. 10 Na mi'o'ö goroisagu, ba da'ö mi'iagö wa'omasigu, si mane folo'ögu oroisa Namagu, be u'iagö wa'omasinia.

11 Da'ö niŵa'ögu khömi, ena'ö so ba dödömi wa'omuso dödö andrö khögu, ba ena'ö a'oi so wa'omuso dödömi.

 Famarou ba wangomasi'ö awö 

II. 12 Da'ö goroisagu, ena'ö faoma mi'omasi'ö nawömi, si mane fa'omasigu ami. 13 Fondrege wa'ebua wangomasi'ö awö, na ibelegö nosonia niha föna zi fahuwu khönia.

14 Si no fahuwu khögu ami, na mi'o'ö hadia niŵa'ögu khömi. 15 Lö'ö sa'ae ube'e töimi genoni, enoni, ba lö i'ila, hadia nifazökhi zokhö ya'ia; ba no ube'e töimi zi fahuwu, noa sa u'ombakha'ö khömi fefu nirongogu khö Namagu.

16 Tenga ya'ami zanuyu ya'o, ya'o sa zanutuyu ya'ami, ba no ufataro ami, ena'ö möi ami mowua, ba ena'ö lö tebulö mbuami, ena'ö ibe'e khömi Ama hadia ni'andrömi khönia ba döigu.

17 Da'ö goroisagu khömi, ena'ö faoma mi'omasi'ö nawömi.

 Fondrara tödö ba watiusa niha guli danö 

III. 18 Na fatiu dödö niha guli danö khömi, ba ya'aboto ba dödömi, no oföna fatiu dödöra khögu. 19 Na awö niha guli danö ami ena'ö, ba no omasi ena'ö niha guli danö dana khöra andrö; ba me no tenga awö niha guli danö ami, me no ututuyu ami ba niha guli danö, andrö wa fatiu dödö niha guli danö khömi.

20 Mitörö-törö tödömi li andrö, niŵa'ögu khömi: Tenga sebua moroi khö zokhö ya'ia zawuyu. Na no lagohi ndra'o, ba lagohi göi ami; na no la'o'ö ligu, ba la'o'ö göi limi.

21 Ba börö döigu, wa lalau khömi da'ö fefu, me lö saboto ba dödöra zamatenge ya'o. 22 Na lö si möido mena'ö, muhede khöra, ba lö horöra. Ba iada'e, ba lö tahi khöra ba horöra andrö. 23 Si fatiu tödö khögu, ba fatiu göi khö Namagu.

24 Na lö nihalögu mena'ö ba khöra halöŵö andrö, si lö irai ihalö niha bö'ö, ba lö horöra ena'ö, ba iada'e, ba no la'ila, ba noa zui fatiu dödöra khögu ba khö Namagu. 25 Ba ena'ö itörö li andrö, nisura ba zura goroisa khöra: "No fatiu dödöra khögu, ba lö börö-börö".

26 Na so zanolo andrö, nifatengegu khömi dania, si oroi khö Nama, Eheha si duhu andrö, si otarai Nama, da'ö zamaduhu'ö ya'o. 27 Ba ya'ami göi, ba samaduhu'ö, me no i'otarai mböröta fao-fao ami khögu.

Faza 16

Ifa'ele'ö khö ndra nifahaö wa lagohi ira dania 

I. 1 Da'ö niŵa'ögu khömi, fa böi fatuwu khömi. 2 Latibo'ö banua ami dania. Ba irugi baŵa dania, ba dozi samunu ya'ami, ba lawai famosumange Lowalangi. 3 Ba me lö aboto ba dödöra Nama ba ya'o, andrö lalau khömi da'ö.

4 Ba andrö uŵa'ö khömi da'ö, ena'ö, na no irugi baŵa da'ö, ba mitörö-törö tödömi, wa no uŵa'ö khömi. Ba tenga si otarai mböröta uŵa'ö khömi da'ö, me no fao-fao ndra'o khömi.

5 Ba iada'e, ba mofanö ndra'o khö zamatenge ya'o, ba samösa lö ba khömi sanofu khögu: Heza möi'ö? 6 Ba me no uŵa'ö khömi da'ö ba no a'oi so wa'abu dödömi. 7 Ba si ndruhu niŵa'ögu khömi, moguna khömi, na mofanö ndra'o. Na lö mofanö ndra'o, ba lö möi khömi zanolo andrö; ba na möido, ba ufatenge ia khömi.

 Moguna khöra na möi ia khö Nama 

II. 8 Ba na so da'ö, ba i'otu'ö niha guli danö, ba horö ba ba wa'atulö dödö ba ba huku. 9 Ba horö, me lö mamati ira khögu. 10 Ba wa'atulö dödö, me sofanö khö Nama ndra'o, ba me lö mi'ilado sa'ae. 11 Ba huku, me no tehuku zalaŵa guli danö andre.

12 Wa'oya na niŵa'ögu khömi, ba tebai mitaha iada'e. 13 Ba na so da'ö, Eheha si duhu andrö, ba i'oroma'ö khömi lala ba zi duhu fefu. Tenga sa soroi khönia wehedenia, fefu hadia ia nirongonia, iŵa'ö, ba hadia zi so dania, ba i'ombakha'ö khömi.

14 Ya'ia zamolakhömi ya'o, me moroi ba zi so khögu itema ba i'ombakha'ö khömi. 15 Fefu hadia ia zi so khö Nama, ba khögu da'ö. Andrö uŵa'ö, itema ba zi so khögu, ba i'ombakha'ö khömi.

 Irara dödöra wa ifuli la'ila ia dania 

III. 16 Ma'ifu tö na, ba lö mi'ilado sa'ae, ba ma'ifu tö zui, ba mi'ilado.

17 Ba faoma lamane khö naŵora nifahaönia ösa: Hadia da'ö, niŵa'önia khöda: Ma'ifu tö, ba lö mi'ilado, ba ma'ifu tö zui, ba mi'ilado, ba: mofanö ndra'o khö Nama? 18 Ba lamane: Hadia da'ö, niŵa'önia: Ma'ifu tö? Lö ma'ila hadia niŵa'önia.

19 Aboto ba dödö Yesu, lasofu khönia dania, ba imane khöra: Da'ö nizofu-zofumi khö nawömi, me no uŵa'ö: Ma'ifu tö, ba lö mi'ilado ba ma'ifu tö zui, ba mi'ilado? 20 Si ndruhu-ndruhu niŵa'ögu khömi, mege-ege dania ami ba mange'esi, ba omuso dödö niha guli danö; sabu tödö ami, ba tobali sa fa'omuso dödö wa'abu dödömi andrö.

21 Abu dödö ndra'alawe, na madono ia, me no irugi baŵania, ba na no i'adonogö nono andrö, ba lö'ö sa'ae itörö tödönia wa'afökhö andrö, ba wa'omuso dödö, me no tumbu niha andrö, ba guli danö. 22 Ba ya'ami göi, abu sa dödömi iada'e, ba ufuli ufaigi ami, ba omuso dödömi, ba lö sangeheta khömi fa'omuso dödömi andrö.

 Ifabu'u wa tefondrondrongo wangandröra 

IV. 23 Ba na luo da'ö, ba ma'ifu lö misofu khögu. Si ndruhu-ndruhu niŵa'ögu khömi, na so ni'andrömi khö Nama, ba ibe'e khömi, ba döigu. 24 Irege da'e, ba lö ni'andrömi ba döigu. Mi'andrö, ba mitema, ena'ö a'oi so wa'omuso dödömi.

25 Amaedola khögu, wanguma'ö khömi da'ö. Irugi baŵa dania, ba lö'ö sa'ae uŵa'ö gamaedola khömi, ba lö aiŵödo wangombakha khömi hadia ia khö Nama. 26 Na luo da'ö ba mangandrö ami ba döigu, ba lö uŵa'ö khömi, mangandrö ndra'o khö Nama salahimi. 
27 Ya'ia, Ama, zangomasi'ö ya'ami, me no mi'omasi'ö ndra'odo, ba me no faduhu dödömi, khö Lowalangi u'otarai. 28 Khö Nama u'otarai, ba no möido ba guli danö; ba uröi zui guli danö ba möido khö Nama.

 Ifa'ele'ö wa zumazaewe ira dania 

V. 29 Lamane ira nifahaö: Hiza, iada'e lö aiwö ndra'ugö muhede, ba lö öŵa'ö gamaedola. 30 Aboto sa'ae ba dödöma, wa no ö'ila fefu hadia ia, ba lö moguna khöu, isofu khöu niha. Ba da'ö faduhu dödöma, wa khö Lowalangi ö'otarai.

31 Itema lira Yesu, imane: Iada'e faduhu dödömi? 32 Hiza, irugi baŵa dania ba no irugi iya'e, ba oi zara tefazawili ami, isaŵa dana khönia zamösana, ba miröi ndra'o, ba ya'o, ba tenga ha ya'odo, me fao-fao khögu Nama. 33 Da'ö niŵa'ögu khömi, ena'ö so khömi wa'ohahau dödö ba khögu. Ba guli danö so wa'afökhö khömi, ba böi mibusi dödömi, no ulawa niha gulidanö.

Faza 17

Hadia khönia 

I. 1 Da'ö niŵa'ö Yesu, ba ifaöga hörönia miyaŵa ba zorugo, ba imane: He Ama, no irugi inötö; folakhömi Nonou, ena'ö ifolakhömi ndra'ugö Ono. 2 Si mane fame'eu barö mbawania fefu niha, ena'ö idozigö fa'auri si lö aetu nibe'eu khönia andrö.

3 Da'ö wa'auri si lö aetu, ena'ö aboto ba dödöra ndra'ugö, Lowalangi si ndruhu andrö, si ha sambua, ba ena'ö, aboto ba dödöra zinengeu andrö, Yesu Keriso. 4 No ufolakhömi ndra'ugö ba guli danö, no u'asiwaligö halöŵö andrö, nibe'eu khögu, ba wangai ya'ia. 5 Ba iada'e, ba folakhömi ndra'o, awöu, ya'ugö, Ama, lakhömi si no so khögu ba khöu, föna wa'aso danö'a andrö.

 Hadia khö zinengenia 

II. 6 No ufa'ele'ö döimö ba niha andrö, nibe'eu khögu, moroi ba niha guli danö. Khöu ira, ba no öbe'e khögu, ba no la'o'ö liu. 7 Aboto sa'ae ba dödöra, wa moroi khöu fefu hadia ia nibe'eu khögu. 8 Me no ufa'ema khöra daroma li andrö, nibe'eu khögu, ba no latema, ba si ndruhu no aboto ba dödöra, wa moroi khöu u'otarai, ba no faduhu dödöra, wa no ya'ugö zamatenge ya'o.

9 Mangandrö ndra'o, salahira, tenga salahi niha guli danö mangandrödo, khöra sa, nibe'eu khögu, me no khöu ira. 10 Ba khöu fefu zi so khögu, ba khögu fefu zi so khöu, ba no tefolakhömi ndra'o ba khöra 

11 Ba lö'ö sa'ae sodo ba guli danö, ba so sa ira ba guli danö, khöu möi ndra'odo. He Ama ni'amoni'ö! Taha ira, ba döimö, nibe'eu khögu andrö, ena'ö ha sambua dödöra, si mane tödöda andrö. 12 Me sodo khöra, ba ya'o zanaha ya'ira, ba döimö, nibe'eu khögu andrö ba no urorogö ira, ba lö si tekiko ba khöra, baero nono wa'atekiko andrö, ena'ö itörö zi so ba zura andrö

13 Ba möido khöu iada'e, ba uŵa'ö da'ö ba guli danö, ena'ö a'oi so khöra wa'omuso dödö andrö khögu, ba dödöra 14 No ufa'ema khöra daroma limö, ba no fatiu dödö niha guli danö khöra, me tenga moroi ba niha guli danö ira, si mane ya'o, si tenga moroi ba niha guli danö 15 Lö u'andrö, öheta ira ba guli danö, ba ena'ö örorogö ira, ba ö'efa'ö ba Gafökha. 16 Tenga moroi ba niha guli danö ira, si mane ya'o, si tenga moroi ba niha guli danö.

17 Amoni'ö ira ba zi duhu; taroma limö zi duhu. 18 Si mane famatengeu ya'o ba guli danö, si manö göi wamatengegu ya'ira ba guli danö. 19 Ba u'amoni'ö ndra'o salahira, ena'ö ni'amoni'ö ira göi ba zi duhu.

 Hadia khö zamati khönia 

III. 20 Ba tenga ha khöra ni'andrögu, ba zamati khögu ba lira no göi, 21 ena'ö ha sambua dödöra, dozi ira, si mane ya'ugö, Ama, ba khögu, ba si mane ya'o ba khöu, ena'ö ya'ira göi, ba khöda so ira; ena'ö faduhu dödö niha guli danö, ya'ugö zamatenge ya'o.

22 Ba no ube'e khöra lakhömi andrö, nibe'eu khögu, ena'ö ha sambua dödöra, si mane tödöda andrö, si ha sambua.

23 Ya'o ba khöra ba ya'ugö ba khögu, ena'ö mo'ahonoa wa ha sambua dödöra, ena'ö aboto ba dödö niha guli danö, ya'ugö zamatenge ya'o, ba no ö'omasi'ö ira, si mane fa'omasiu ndra'o.

24 He Ama, omasido na awögu ba zi so ya'o nibe'eu khögu andrö, ena'ö anehe ira lakhömigu, nibe'eu khögu, me no ö'omasi'ö ndra'o, föna wamazökhi danö'a. 
25 He Ama satulö! lö'ö sa aboto ba dödö niha guli danö ndra'ugö, ba ba dödögu aboto ndra'ugö, ba na aboto ba dödö da'e, wa no ya'ugö zamatenge ya'o. 26 Ba no u'ombakha'ö khöra doimö, ba u'ombakha'ö na dania, ena'ö so ba dödöra wa'omasi andrö, fa'omasiu ndra'o, ba ena'ö so ba dödöra ndra'odo.

Faza 18

Lara'u Yesu 

I. 1 Aefa iŵa'ö da'ö Yesu, ba möi ia baero, awö ndra nifahaönia, i'ötö mbombo andrö, Kendrona, ba so kabu ba da'ö, ba da'ö bakha möi Yesu, awö nifahaönia.

2 Ba no i'ila göi naha andrö Yuda andrö, si manga mbölinia, me asese möi ba da'ö Yesu, awö nifahaönia. 3 Ba me no ihalö Yuda zaradadu ba enoni gere sebua ba enoni warizaio, ba möi ia ba da'ö, la'ohe wandru ba sulu ba fangöna.

4 Ba no i'ila Yesu fefu zi göna ia dania, ba möi ia baero, imane khöra: Ha niha ni'aluimi?

5 Latema linia, lamane: Yesu, banua Nazareta andrö. Imane khöra Yesu: Ya'odo da'ö. Ba so göi ba da'ö Yuda, si manga mbölinia, awöra.

6 Ba me iŵa'ö khöra: Ya'odo da'o! ba lawuwu furi, alau tou ira ba danö.

7 Ba ifuli isofu khöra: Ha niha ni'aluimi?

Ba lamane: Yesu, banua Nazareta.

8 Itema lira Yesu, imane: No uŵa'ö khömi, ya'odo da'ö. Ba na mi'alui ndra'o, ba mifofanö da'e. 9 Ena'ö itörö niŵa'önia no: Samösa lö si taya khögu nibe'eu khögu andrö.

10 Ba me so wöda khö Zimoni Fetero, ba isöbi, ba igukhui zawuyu gere sebua, i'eŵa dalingania, kambölö. Malikho döi zawuyu andrö.

11 Ba imane Yesu khö Wetero: Saembugö wöda. Hadia, lö ubadu nösi mako andrö, nibe'e Namagu khögu?

12 Ba lara'u Yesu saradadu ba kumandra ba enoni niha Yehuda andrö ba laböbö ia.

13 Ba la'ofönai'ö wolohe ya'ia khö Hanasi, matua Kayafa da'ö, ba ere sebua Kayafa zi döfi andrö. 14 Ba Kayafa zanguma'ö ba niha Yehuda no, sökhi na mate zamösa, salahi mbanuara andrö.

 I'osilö'ögö Yesu Fetero 

II 15 Ba i'o'ö Yesu Simoni Fetero ba samösa nifahaö bö'ö. Ba no fa'ila li nifahaö andrö khö gere sebua, ba fao ia khö Yesu, we'amöi ba golayama gere sebua. 16 Ba baero so Wetero, ba zinga mbawandruhö. Ba möi baero nifahaö si samösa andrö, si no fa'ila li khö gere sebua, fahuhuo ia ba zanaro ba mbawandruhö, ono alawe, ba i'ohe bakha Wetero.

17 Ba imane khö Wetero sawuyu ono alawe andrö, sanaro ba mbawandruhö: Tenga ya'ugö göi nifahaö niha andrö?

Imane: Tenga. 

18 Ba so ba da'ö zawuyu ba enoni, no la'ebua'ö galitö, o'afu ira, moleu. Ba so göi Wetero ba da'ö, ba ngaira, moleu göi ia.

 Isekhegö Yesu ere sebua 

III. 19 Ba isofu khö Yesu ere sebua ba nifahaönia ba ba wamahaönia andrö.

20 Itema linia Yesu, imane: Lö urai aiŵö fahuhuo ba niha, lö aetu mamahaö ndra'o ba zekola ba ba gosali, ba zi möi niha Yehuda fefu, lö huhuogu ba zi tobini. 21 Hana wa ösofu khögu? Sofu, ba zi no mamondrongo hadia niŵa'ögu khöra. Hiza, ya'ira zangila, hadia niŵa'ögu.

22 Ba me iŵa'ö da'ö, ba itema ifalisi mbawa Yesu enoni, samösa, si so ba da'ö, imane: Hadia, ömanö wanema li gere sebua?

23 Itema linia Yesu, imane: Na sala wehedegu, ba ombakha'ö, hadia zi lö sökhi, ba na lö sala, ba hana wa öbözido?

24 Ba ifa'ohe'ö ia Hanasi khö gere sebua andrö, Kayafa, lö mutoto'ö mböbö.

 Ifuli i'osilö'ögö Yesu Fetero 

IV. 25 Ba so Zimoni Fetero, moleu. Ba lamane khönia: Hadia, tenga ya'ugö göi nifahaönia?

Ba i'osilö'ögö, imane: Tenga.

26 Imane sawuyu gere sebua, samösa, talifusö ni'eŵa Wetero talinga: Tenga no u'ila ndra'ugö, awönia ba kabu?

27 Ba ifuli i'osilö'ögö Fetero.

Ba i'anema'ö miwo zilatao.

 Isekhegö Yesu Filato 

V. 28 Ba la'ohe ba gödo gumandru Yesu, la'otarai Kayafa; si hulö wongi. Ba lö möi ira ba gödo, fa lö latörö zalakha, ena'ö la'ila manga wasa andrö.

29 Ba möi baero khöra Wilato, imane: Hadia, wangadu khömi ba niha andre?

30 Latema linia, lamane khönia: Na tenga samazökhi si lö sökhi da'ö, ba lö mabe'e ba dangau ia mena'ö.

31 Ba imane khöra Filato: Mihalö ia, ya'ami, ba mi'o'ö goroisa andrö khömi, wanguhuku ya'ia.

Ba lamane khönia niha Yehuda: Lö tola mabunu niha. 32 Ena'ö itörö li Yesu, niŵa'önia ba wangombakha he wisa wa'amatenia dania.

33 Ba ifuli ia yomo ba gödo Filato, humede ia khö Yesu, imane khönia: Hadia, razo niha Yehuda ndra'ugö?

34 Itema linia Yesu, imane: Hadia, moroi khöu öwa'ö da'ö, ma tanöbö'ö zangombakha ya'ia khöu, ba khögu andre?

35 Itema linia Filato, imane: Hadia, niha Yehuda ndra'odo? Iwau ba ere sebua andrö zame'e ba dangagu ya'ugö; hadia horöu?

36 Itema linia Yesu, imane: Tenga moroi ba guli danö andre mbanuagu andrö, na moroi ba guli danö andre mbanuagu, ba molaŵa mena'ö genonigu andrö, fa böi tebe'e ba danga niha Yehuda ndra'o; ba no tenga sa moroi ba da'ö mbanuagu.

37 Ba imane khönia Filato: Ba razo sa atö ndra'ugö? Itema linia Yesu: Ya'ia niŵa'öu, razo ndra'odo. Andrö tumbu ndra'o, ba andrö möido ba guli danö, ba wamaduhu'ö si duhu. Dozi si otarai zi duhu, ba lafondrondrongo ligu.

38 Imane khönia Filato: Hadia zi duhu? Ba me aefa iŵa'ö da'ö, ba möi ia baero zui, ba niha Yehuda, ba imane khöra: Lö usöndra khönia horö. 39 Ba no huku ba khömi, ube'e aefa khömi zamösa, ba gowasa fasa andrö. Hadia, omasi ami, ube'e aefa khömi razo niha Yehuda andrö?

40 Ba mu'ao zui ira, lamane: Böi da'ö, Baraba andrö efa'ö.

Ba samara'u Mbaraba andrö.

Faza 19

Laböbözi Yesu ba la'o'aya 

I. 1 Aefa da'ö, ba ihalö Yesu Filato, ifabözi'ö.
 
2 Ba lalalau dakula doi saradadu, lafotakula ia, ba lafobaru ia baru luo soyo, 3 ba la'ondrasi ia, ba lamane: Ya'ugö, razo niha Yehuda? Ba lafalisi mbawania. 
 
4 Ba möi baero zui Wilato, imane khöra: Hiza, u'ohe ia baero khömi, ena'ö aboto ba dödömi, lö usöndra horö. 
 
5 Ba möi baero Yesu, mokofia ia takula doi andrö, ba mobaru baru luo soyo no mege.

Ba imane khöra Filato: Hiza niha andrö!

 La'etu'ö hukunia 

II. 6 Ba me la'ila ia ere sebua ba enoni andrö, ba mu'ao ira: Foröfa! foröfa!

Imane khöra Filato: Mihalö ia, ya'ami, ba miforöfa, ya'odo, lö'ö sa usöndra horönia. 
 
7 Latema linia niha Yehuda, lamane: So goroisa khöma, ba ba goroisa andrö, ba si mate ia, me no ibali'ö Ono Lowalangi ia. 
 
8 Me irongo niŵa'öra andrö Filato, ba tedou wa'ata'unia, 9 ba ifuli ia yomo ba gödo, ba imane khö Yesu: Heza moroi ndra'ugö?

Ba lö itema linia Yesu. 
 
10 Imane khönia Filato: Hadia, lö muhede'ö khögu? Lö ö'ila, wa tola u'efa'ö ndra'ugö ba tola uforöfa ndra'ugö? 
 
11 Itema linia Yesu, imane: Lö tola ölau hadia ia khögu ena'ö, na tenga nitehe khöu moroi si yaŵa. Andrö ebua horö zame'e ba dangau ya'o. 
 
12 I'otarai da'ö, ba i'alui Filato wangefa'ö ya'ia.

Ba mu'ao niha Yehuda, lamane: Na ö'efa'ö da'ö, ba tenga ni'omasi'ö kaizaro ndra'ugö. Fefu, ha niha zamali'ö razo ya'ia, ba no si fa'udu khö kaizaro. 
 
13 Ba me no irongo niŵa'öra andrö Filato, ba i'ohe baero Yesu, ba mudadao ia ba dadaoma zanguhuku, ba naha andrö sotöi "nibale kara", ba li Heberaio, ba "Gabata". 
 
14 Ba baŵa wangehao ba gowasa fasa, so labözi önö. Ba imane ba niha Yehuda: Hiza razomi! 
 
15 Ba mu'ao ira: Heta! heta! foröfa ia!

Imane khöra Filato: Hadia, uforöfa razomi?

Latema linia ere sebua, lamane: Lö razoma baero kaizaro.

 Laforöfa ia 

III. 16 Awena ibe'e niforöfa. Ba la'ohe Yesu. 
 
17 Ba i'osa'ö röfania, ba möi ira baero, lasaŵa naha andrö, sotöi "sokamu'u", "Gologata" ba li Heberaio.
 
18 Ba da'ö laforöfa ia ba darua nawönia, samösa dambai, ba gotaluara labe'e Yesu. 
 
19 Ba ifazökhi göi zura Filato, ibe'e ba högö röfa "Yesu, banua Nazareta, razo niha Yehuda" nisurania. 
 
20 Ba ato zombaso sura andrö niha Yehuda, me no ahatö ba mbanua naha andrö, ba niforöfa Yesu, ba no mube'e li Heberaio ba li Ndrawa Roma ba li Ndrawa Heleni. 21 Ba lamane ere sebua ba niha Yehuda khö Wilato: Böi sura: razo niha Yehuda, sura wa no iŵa'ö: Razo niha Yehuda ndra'o. 
 
22 Itema lira Filato, imane: Lö tebulö nisuragu andrö.

23 Ba me no aefa laforöfa Yesu saradadu, ba lahalö nukhania, la'o'öfa, sambua ni'o'öfa zamösa, awö gamezania. Ba si lö tagu-tagu gameza andrö, nisoso, i'otarai si yaŵa, ma'asagörö. 24 Ba faoma lamane khö nawöra; Böi tataba ia, datalau fadahö-dahö khönia, ha khö möi ia. Ena'ö itörö zi so ba zura: "No lafaosa khöra nukhagu, ba no fadahö-dahö ira ba gamezagu." Da'ö nilau zaradadu andrö.

 So Maria ba Yohane ba ngai röfa 

IV. 25 Ba so ba ngai röfa Yesu ninania ba talifusö ninania, Maria, fo'omo Kelofasi andrö ba Maria, banua Magadala andrö. 
 
26 Ba me i'ila ninania Yesu, awö nifahaönia andrö, somasi ia, ba ngainia, ba imane khö ninania: Hiza nonou, alawe! 27 Aefa da'ö, ba imane khö nifahaö andrö: Hiza ninau!

Ba i'otarai da'ö, ba i'ohe ia baomonia nifahaö andrö.

 Mate Yesu 

V. 28 Me aefa da'ö, me no i'ila Yesu, no awai, fefu hadia ia, ena'ö itörö zi so ba zura; ba imane: Owökhi dödögu!
 
29 Ba so ba da'ö zamba nahia niro aisö. Ba lafönui rabo, labe'e ba mbalö zukhu ba la'oro'ö khönia, ba mbawania.
 
30 Ba me no ibadu niro aisö andrö, ba imane: No awai! Ba ileagö högönia, ba aetu noso. 
 
31 Ba la'andrö khö Wilato niha Yehuda, ena'ö na lafafatö waha niforöfa ba laheta ira, me baŵa wangehao, fa böi toröi ba röfa mbotora, ba luo sabato; ebua sa luo sabato andrö. 
32 Ba möi zaradadu, lafafatö waha zi darua, niforöfa awönia. 
 
33 Ba me larugi Yesu, me la'ila, no mate ia, ba lö lafafatö wahania, 34 ba ifahö ngainia ikhu doho saradadu si samösa, ba i'anema'ö alua ndro, si faruka idanö. 
 
35 Ba si no mangila da'ö zamaduhu'ö da'ö, ba duhu wamaduhu'önia; i'ila wa si duhu niŵa'önia, ena'ö mamati ami göi. 36 Andrö si manö, ena'ö itörö zi so ba zura: "Sara böi lafatö tölania". 37 Ba si mane zui ba zura bö'ö: "Anehe dania ira nifahöra andrö."

 Lako'o ia 

VI. 38 Ba me no aefa da'ö, ba i'andrö khö Wilato Yosefo, banua Garimatia, ena'ö tola iheta mboto Yesu; nifahaö Yesu ia göi, ba ibini'ö, fa'ata'unia niha Yehuda. Ba itehe Filato. Ba möi ira, laheta. 
 
39 Ba so göi Nikodemo andrö, si möi khönia no, si föföna, ba zi bongi, i'ohe emuri ba aloe, nifaruka, mato safiku. 40 Ba lahalö sa'ae mboto Yesu, la'olohuni muko, ba lalau zamohua andrö; si manö huku ba niha Yehuda, wogo'o si mate. 
 
41 Ba so ba zahatö ba niforöfa Yesu kabu, ba so lewatö si bohou ba kabu andrö, ba zi lö larai lako'o niha. 42 Ba ba da'ö labe'e Yesu, ba mbaŵa wangehao andrö, ba niha Yehuda, me sahatö lewatö andrö.

Faza 20

Femaoso Yesu 

I. 1 Sara wongi aefa zabato, ba möi ba lewatö Maria andrö, banua Magadala, ihulö wongi, me ogömi-gömi na, ba i'ila, no laheta gowe andrö ba lewatö. 2 Ba fagohi ia khö Zimoni Fetero ba khö nifahaö si samösa andrö, ni'omasi'ö Yesu, ba imane khöra: No lahalö Duada, ba lewatö, ba lö ta'ila heza labe'e ia. 
 
3 Ba möi Wetero, awö nifahaö si samösa andrö, lasaŵa lewatö. 4 Ba faoma fagohi ira, darua ira. Ba alio nifahaö si samösa andrö wagohisa, moroi khö Wetero, ya'ia zi föföna mondrugi lewatö, 5 ba me ifaigi bakha, ba i'ila muko andrö, nitou'ö tou; ba lö'ö sa möi ia bakha. 
 
6 Ba so Zimoni Fetero, i'o'ö, möi ia tou ba lewatö, ba i'ila muko andrö, nitou'ö tou. 7 Ba lö mu'orudugö ba muko andrö zaembu, si so ba högö Yesu mege; no lagölugö, sambua nahania. 
 
8 Ba awena möi tou göi nifahaö si samösa andrö, si föföna mondrugi lewatö, ba i'ila, ba faduhu dödönia. 9 Lö'ö na sa aboto ba dödöra zi so ba zura, wa lötolalö maoso Yesu moroi ba ngai zi mate. 10 Ba lafuli ira khöra nifahaö andrö.

 I'oroma'ö ia khö Maria Magadala 

II. 11 Ba no so ba zinga lewatö Maria andrö, mege-ege. Ba me mege-ege ia, ba ifaigi bakha ba lewatö, 12 ba i'ila mala'ika, darua, sobaru safusi, sidadao, samösa tanö ba högö, samösa tanö ba gahe, ba nibe'e boto Yesu mege.
 
13 Lamane khönia: Hana wa mege-ege ndra'ugö, alawe? Imane khöra: No lahalö Zo'aya ya'o, ba lö u'ila, heza labe'e ia.

14 Me aefa iŵa'ö da'ö, ba ibali'ö ia furi ba i'ila Yesu; no so ba da'ö, ba lö i'ila, wa Yesu da'ö.
 
15 Imane khönia Yesu: Hana wa mege-ege ndra'ugö, alawe? ha niha ni'aluimö?

Iwai sohalöŵö ba kabu, ba imane khönia: He Tua, na ya'ugö zangoloi'ö ya'ia, ba ombakha'ö khögu, heza öbe'e ia ba möido muhalö.

16 Imane khönia Yesu: He Maria!

Ba ibali'ö ia, imane khönia, ba li Heberaio: Rabuni! he samahaö! geluahania.
 
17 Imane khönia Yesu: Böi babaya ndra'o, lö'ö na si möi ndra'o yaŵa khö Namagu. Ba ae ba dalifusögu andrö, ba ŵa'ö khöra: Möido yaŵa khö Namagu, ba khö Namami, khö Lowalangigu, ba khö Lowalangimi. 
 
18 Ba möi Maria andrö, banua Magadala, i'ombakha'ö ba nifahaö: No u'ila Duada, ba da'ö niŵa'önia khögu.

 I'oroma'ö ia khö ndra nifahaö 

III. 19 Ba me tanö owi, me luo migu, me no mulazi mbawandruhö, ba zi so ndra nifahaö, ba wa'ata'ura niha Yehuda, ba möi Yesu, so ia ba gotaluara, ba imane khöra: Ya'ohahau dödömi! 20 Ba me aefa iŵa'ö da'ö, ba i'oroma'ö khöra danga, awö ngai.

Awena omuso dödö ndra nifahaö, me la'ila Zo'aya.
 
21 Ba ifuli imane khöra: Ya'ahahau dödömi! Hulö si mane famatenge Nama ya'o si manö göi wamatengegu ya'ami. 
 
22 Ba me no iŵa'ö da'ö ba ihehaini ira, ba imane khöra: Mitema Geheha ni'amoni'ö. 23 Na so ni'efa'ömi horö, ba aefa khöra, ba ba zi lö mi'efa'ö ia, ba lö aefa.

 I'oroma'ö ia khö Doma 

IV. 24 Ba lö Toma, awö zi felendrua andrö, nifotöi si faero, me so Yesu.

25 Ba la'ombakha'ö khönia nifahaö bö'ö andrö: No ma'ila Duada.

Ba imane khöra: Na lö u'ila ba dangania laheto gosö-osö andrö, ba na lö ube'e durugu ba laheto gosö-osö andrö, ba na lö utufa tangagu ngainia, ba lö faduhu dödögu. 
 
26 Ba fitu bongi aefa da'ö, ba so zui si bakha ndra nifahaönia, ba so göi Doma. So Yesu, me no mulazi mbawandruhö, so ia ba gotaluara, ba imane: Ya'ohahau dödömi! 27 Awena iŵa'ö khö Doma: Oro'ö durumö, ba da'e, ba faigi dangagu, ba oro'ö dangau, ba tufa ngaigu, ba böi zi lö faduhu dödöu, yafaduhu sa'ae. 
 
28 Itema linia Toma, imane khönia: So'aya ya'o ba Lowalangigu!
 
29 Imane khönia Yesu: Me no ö'ilado, andrö wa no faduhu dödöu. Ya'ahowu zi faduhu tödö, he lö mangila höröra!

 Tani wa tesura zura 

V. 30 Ba oya na sa dandra bö'ö, nifazökhi Yesu, ba zanahe ndra nifahaö, si lö musura ba zura andre. 31 Ba no musura da'e, ena'ö faduhu dödömi, Keriso Yesu, Ono Lowalangi, ba ena'ö so khömi wa'auri si lö aetu, ba döinia andrö, na faduhu dödömi.

Faza 21

I'oroma'ö ia khö ndra nifahaönia 

I. 1 Aefa da'ö, ba ifuli i'oroma'ö ia Yesu ba nifahaönia, ba zinga mbaŵa Diberia andrö. Imane wangoroma'ö ya'ia: 2 Faoma so ira, Simoni Fetero ba Toma, nifotöi si faero, ba Natana'eli, banua Kana, ba Galilaia, ba ono Zebedaio andrö ba darua na nifahaönia bö'ö. 
 
3 Imane khöra Simoni Fetero: Möido mangai i'a.

Lamane khönia: Möiga göi, awöu.

Ba möi ira mitou, ba dundraha, ba lö ahulu ira, ba zi bongi andrö. 
 
4 Ba me moluo sa'ae, ba so Yesu, ba mbewe nidanö. Ba lö'ö sa la'ila nifahaö andrö, wa Yesu da'ö. 
 
5 Ba imane khöra Yesu: Hadia, so göda ma'ifu, ya'ami, iraonogu? 
 
6 Lamane khönia: Lö'ö.

Imane khöra: Ba gambölö dundraha milau giri, ba misöndra.

Awena lalua, ba tebai sa'ae lasöbi, ba wa'oya gi'a. 
 
7 Ba imane nifahaö andrö, ni'omasi'ö Yesu, khö Wetero: Tuada!

Ba me irongo Simoni Fetero, Tua, ba molembe ia, lö nukhania, ba itibo'ö ia ba nidanö. 
 
8 Ba ba dundraha la'o'ö nifahaö bö'ö andrö; lö'ö sa aröu danö, ha mato dua ngaotu hela: lasöbi gi'a no mege, ba giri.
 
9 Ba me möi ira baene, ba la'ila mbo galitö, tou ba danö, ba no so bawu gi'a, awö roti.

10 Imane khöra Yesu: Mi'ohe gi'a andrö, sawena mihalö, ösa. 
 
11 Ba möi yaŵa Zimoni Fetero, isöbi baene giri, no afönu i'a sebua, otu a lima wulu a tölu rozi. Ba he si manö wa'oya, ba lö'ö zui atika giri. 
 
12 Imane khöra Yesu: Mi'aine, milau manga.

Ba dozi alaŵö ndra nifahaö, wanofu khönia: Ha niha ndra'ugö? Me no la'ila, wa So'aya. 
 
13 So Yesu, ihalö roti no mege, ibe'e khöra, ba si manö göi gi'a andrö. 
 
14 Medölu sa'ae, möi da'ö, i'oroma'ö ia Yesu ba nifahaönia, me no aefa maoso ia, moroi ba ngai zi mate.

 Huhuonia khö Wetero 

II. 15 Ba me aefa manga ira, ba imane Yesu khö Zimoni Fetero: He Simoni, ono Yohane, hadia, abölö omasi'ö ndra'o, moroi ba wa'omasi da'e ndra'o?

Imane khönia: E Tua, ö'ila, omasido ndra'ugö.

Imane khönia; Kubaloi nono mbiri-biri khögu.
 
16 Ba ifuli imane khönia: He Simoni, ono Yohane, hadia, omasi'ö ndra'o?

Imane khönia: E Tua, ö'ila, omasido ndra'ugö.

Ba imane khönia: Kubaloi mbiri-birigu.
 
17 Ifuli imane khönia, no medölu: He Simoni, ono Yohane, hadia, omasi'ö ndra'o?

Abu dödö Wetero, me ifuli imane khönia no medölu: Hadia, omasi'ö ndra'o? ba imane khönia: E Tua, fefu hadia ia ö'ila, ba no aboto ba dödöu, omasido ndra'ugö.

Ba imane khönia: Kubaloi mbiri-birigu. 18 Si ndruhu-ndruhu niŵa'ögu khöu, me ono matua ndra'ugö, ba no ya'ugö zamakhai böbö talumö, ba möi'ö heza zomasi'ö; ba na atua ndra'ugö, ba ö'oro'ö dangau, ba niha bö'ö zamakhai böbö talumö, ba i'ohe'ö ba zi lö omasi'ö. 19 Ba wangombakha he wisa wa'amatenia dania ba wamolakhömi Lowalangi, iŵa'ö da'ö.

Ba me aefa iŵa'ö da'ö, ba imane khönia: O'ö ndra'o.
 
20 Ba me ibali'ö ia furi Fetero, ba i'ila, molo'ö nifahaö andrö, ni'omasi'ö Yesu, sidadao göi ba ngai Yesu, ba wemanga no, sanofu no: He Tua, ha niha zi manga mböliu? 21 Ba me i'ila da'ö Fetero, ba imane khö Yesu: Ba hana da'e, Tua? 
 
22 Imane khönia Yesu: Na omasido, lö tebulö ia, irege sodo, ba hana wa öhalö khöu? Ya'ugö, o'ö ndra'o. 
 
23 Da'ö mböröta, wa laŵa'ö-ŵa'ö ba dalifusö andrö: Lö mate nifahaö andrö. Ba lö niŵa'ö Yesu khönia, lö mate, imane: Na omasido, lö tebulö ia, irege sodo. 
 
24 Da'ö nifahaö andrö, samaduhu'ö da'e, sanura göi da'e, ba no ta'ila, wa no si duhu wamaduhu'önia. 25 Ba oya na sa mbö'önia, nilau Yesu, ba na lazara-zara wananö ba zura ena'ö, ba ba dödögu, ba lö itaha uli danö ma'asagörö zura andrö, nitanö ya'ia.

HALÖŴÖ ZINENGE

Faza 1

Famobörö 

I. 1 No awai khögu zura si föföna andrö, ya'ugö Teofilo, no usura fefu nibörötaigö Yesu, folau ba famahaö, 2 irugi luo tefazaŵa ia, me no ibe'e goroisa ba zinenge andrö, ni'anutuyu'önia Eheha ni'amoni'ö, 3 ba ni'oya'önia tandra, wangoroma'ö wa no auri ia, me no aefa itaögö wamakao andrö; öfa wulu wongi wa'ara i'oroma-roma'ö ia khöra, i'ombakha'ö khöra ngawalö mbanua Lowalangi andrö.

 Fanahae Yesu 

II. 4 Ba me orudu ira, me manga ira, ba iŵa'ö khöra, böi laröi Yeruzalema, labaloi gamabu'ula li Nama andrö, nirongomi khögu (iŵa'ö). 5 Idanö sa nibayagö Yohane, ba nibayagö Eheha ni'amoni'ö ami, lö ara tö.

6 Ba lasofu khönia si so ba da'ö, lamane: He Tua, hadia öfuli ö'a'azökhi iya'e dania nöri Ndraono Gizeraeli?

7 Ba imane khöra: Tenga si nangea ya'ami zangila baŵa ba bu'u li, nihonogöi Nama ba wa'abölönia, 8 ba mitema dania wa'abölö Geheha ni'amoni'ö, si möi khömi, ba samaduhu'ö ami khögu ba Yeruzalema, ba ba danö Yudaia, ma'asagörö, ba ba Zamaria, ba irugi wondrege danö.

9 Ba me aefa iŵa'ö da'ö, ba tefazaŵa ia, anehe ira, ihalö ia lawuo, ba lö'ö sa'ae oroma ia khöra..

10 Ba me latöngö mbanua si yaŵa, me mofanö ia, ba hiza, darua zi so ba da'ö khöra niha, sobaru safusi, 11 sanguma'ö göi: Hana wa so ami ba da'e, wa mitöngö mbanua, ya'ami banua Galilaia? Mangawuli dania Yesu andrö, nihalö ba zorugo moroi ba khömi, si mane me mi'ila ia, me mofanö ia ba zorugo.

12 Aefa da'ö, ba mangawuli ira ba Yeruzalema, moroi ba hili andrö, sotöi hili wanikha, ba ngai Yeruzalema, mato sambadu fofanö.

13 Ba me no larugi yomo, ba möi ira yaŵa ba mbate'e ba zi sagötö, ba da'ö soso ira, Fetero ba Yohane ba Yakobo ba Andrea ba Filifo ba Toma ba Batolomaio ba Mataio ba Yakobo, ono Galifaio, ba Simoni Selote ba Yuda, ono Yakobo. 14 Da'ö fefu zi lö aefa-aefa mangandrö, ha sara dödö, awö ndra'alawe andrö, ba awö Maria, ina Yesu, ba ira talifusönia.

 Lahalö awöra Matia andrö sinenge 

III. 15 Ba me luo da'ö, ba maoso Wetero, me falukha dalifusö (ba so mato otu a dua wulu wa'ato niha, sowulo ba da'ö) imane:

16 He ya'ami, ira talifusö, lötolalö itörö zi so ba zura andrö, si no ihönagö ifaŵa'ögö Eheha ni'amoni'ö, ni'ombakha'ö Dawido, ba khö Yuda andrö, si no tobali samasao sondra'u Yesu. 17 Noa sa te'erai ia, awöda, ba no itema dana khönia, halöŵö andrö. 18 Ba noa sa isöndra mbenua nibe'e böli luo walö'atulö andrö, ba no aekhu tou ia, ba no aboto dalu, ba no aduwa mbetu'ania ma'afefu. 19 Ba no larongo fefu, banua Yeruzalema, andrö labe'e töi mbenua andrö Akhelidama, ba lira, benua ndro geluahania. 20 Noa sa musura ba zura zinunö: Sadudu nahania, ba böi i'onaha niha ba: Yamutema niha bö'ö halöŵönia andrö.

21 Ba lö'ö sa tola lö tahalö niha, samösa, ba zi no fao-fao khöda, götö wa'ara wangörö-ngörö Zo'aya ya'ita, Yesu, khöda, 22 ibörötaigö ba wamayagö idanö andrö khö Yohane, irugi luo tefazaŵa ia moroi ba khöda; samösa da'ö zamaduhu'ö femaosonia, awöda.

 23 Ba lafa'aso zi darua, Yosefo, nifotöi Barasaba, si so töi Yuso na göi, ba Matia.

24 Ba mangandrö ira, lamane: He So'aya, sangila tödö niha fefu, oroma'ö nituyumö, samösa, ba zi darua andre, 25 sanema naha andrö, ba halöŵö andrö, awö wamaigi-maigi, niröi Yuda, ba we'amöi ba nahania.

26 Ba lalau fadahö-dahö ba khöra andrö, ba göna Matia, ba tobali famönökhi zinenge andrö, si felendrua ia.

Faza 2

Folau Eheha ni'amoni'ö 

I. 1 Ba me luo wendrakose (si 50) ba no owulo ira fefu, ha sambua naha. 2 Ba i'ozumagö so zihöngö, si otarai mbanua si yaŵa, hulö na itörö angi sabölö-bölö, ba ifönui nomo andrö, ma'asambua, ba zi dadao ira. 3 Ba oroma khöra dalinga wandru, si fabali-bali, alitö wamaigira, ba idozigö ira, ahono ba högöra. 4 Ba fahöna khöra Geheha ni'amoni'ö, ba labörötaigö lalau li bö'ö, si mane nibe'e Geheha khöra fanötöi. 5 Ba so zi fatewu gana ba Yeruzalema, niha Yehuda, niha sangata'ufi Lowalangi, soroi fefu soi ba guli danö. 6 Ba me so zihöngö andrö, ba aekhu niha sato ba tobali dödöra, me larongo wehedera ba li khöra, dozi ira. 7 Ba tobali dödöra, dozi ira, ahöli-höli dödöra ba lamane: Hiza, tenga banua Galilaia ira, dozi sihede andrö? 8 Ba he wisa wa tarongo lida, dozi ita, li ba danöda, ba zi tumbu ita? 9 Ya'ita Dawa Waretia ba Dawa Media ba Dawa Gelama, awö zi so ba Mezofotamia, ba ba Yudaia ba ba Gafadokia, ba Wondro ba ba Azia, 10 ba Werigia ba ba Wambilia, ba danö Miserayi ba ba danö Libia, tanö ba Girene, awö zi fatewu gana ba Roma, niha Yehuda, awö zi no möi banuara, 11 Dawa Gereta ba Dawa Ara, ba tarongo, lalau lida, wangombakha segebua andrö, nilau Lowalangi. 12 Ba tobali dödöra, dozi ira, lö la'ila watahögö, faoma lamane khö nawöra: He wisa da'ö dania? 13 Ba so zangaohangaoha ösa, lamane: Si mabu agu sami.

 Huhuo Wetero andrö 

II. 14 Ba maoso Wetero, awö zi felezara, muhede ia, imane khöra: He ya'ami, niha Yehuda, awö zi so ba Yeruzalema fefu, ya'aboto ba dödömi da'e, ba mifondrondrongo niŵa'ögu! 15 Tenga sa si mane niŵa'ömi, wa si no mabu da'e, awena sa göi labözi siŵa. 16 Da'ö sa ia, niŵa'ö Yoeli, sama'ele'ö andrö: 17 "Ba so dania, na luo safuria, iŵa'ö Lowalangi, ba ulau ba niha fefu wöfö Gehehagu, ba mama'ele'ö nonomi matua, awö nonomi alawe, ba la'ila gangilata ono matua khömi ba mangifi zatua khömi. 18 Ba genonigu iramatua ba ba genonigu ira alawe ulau ösa Gehehagu, na luo da'ö, ba mama'ele'ö ira. 19 Ba ufazökhi gila-ila ba mbanua si yaŵa ba tandra ba guli danö si tou, do ba alitö ba simbo. 20 Ba tobali sogömi-gömi luo ba do mbaŵa, fatua lö irugi luo Zo'aya andrö, sebua. 21 Ba tobali auri dozi si angaröfi li töi Zo'aya." 22 He ya'ami, Iraono Gizeraeli, mifondrondrongo da'e! Yesu andrö, banua Nazareta, niha nifaduhu'ö, Lowalangi ba khömi, ba wa'abölö ba ba gila-ila ba ba dandra, nifafazökhi'ö Lowalangi khönia, ba khömi, ni'ilami andrö. 23 Da'ö mege mihalö, me no mube'e ba dangami ia, me no ihonogöi ihuku Lowalangi, me no tohöna mege i'ila, ba no mi'osö ia ba röfa tanga niha baero, wamunu ya'ia. 24 Da'ö nisusugi Lowalangi, me no i'efa'ö khönia wa'afökhö wa'amate, me tebai sa ato itaha ia fa'amate. 25 Imane sa Dawido ba khönia andrö: "Lö aefa-aefa ba duduma hörögu Zo'aya ya'o, noa sa so ia ba gambölögu, fa lö mangiwa ndra'o. 26 Andrö waomuso dödögu ba manunö lelagu, ba ösigu göi, ba molombase dania, ba wanötöna, 27 lö'ö sa öröi ba mbanua tou nosogu, ba lö ötehe, i'ila wa'obou ni'amoni'ö andrö khöu. 28 No ö'ombakha'ö khögu lala ba wa'auri, öhöna khögu wa'omuso dödö tanö fönau." 29 He ya'ami, ira talifusö, akha lö aiŵö ndra'o muhede khömi, ba khö duada Dawido, wa no mate ia, awö wa no lako'o, ba so ba khöda lewatönia, irugi ma'ökhö andre. 30 Ba me no sama'ele'ö ia, me no i'ila, no ifabu'u khönia Lowalangi fahölusa, ifedadao ba dadaomania ma'uwunia, 31 me no i'ila zi so na furi dania, ba itörö linia wemaoso Keriso, wa lö'ö sa teröi ia ba mbanua tou, awö wa lö'ö göi i'ila ösinia wa'obou. 32Yesu andrö nisusugi Lowalangi, si so na mbörö ba da'ö ndra'aga fefu. 33 Ba me no te'alaŵa'ö ia iada'e kambölö Lowalangi, ba me no itema gamabu'ula li andrö, Eheha ni'amoni'ö andrö, khö Nama, ba no ilau da'e, ni'ilami, nirongomi andre. 34 Tenga sa Dawido zi möi yaŵa ba zorugo, ba ya'ia zanguma'ö: "No iŵa'ö So'aya khö Zo'aya ya'o: Dadao ba gambölögu, 35 irege ube'e tou barö gaheu zi fa'udu khöu." 36 Ya'aboto sibai iada'e ba dödö ma'uwu Gizeraeli fefu, wa no ibali'ö So'aya ba Keriso da'ö Lowalangi, Yesu andrö, niforöfami. 37 Ba me larongo da'ö, ba manga ia ba dödöra ba lamane khö Wetero ba ba zinenge bö'ö andrö: He mawisa ena'ö, ya'ami, ira talifusö? 38 Ba imane khöra Fetero: Mifalalini gera-erami ba mifabayagö'ö idanö ami, dozi ami, ba döi Yesu Keriso, ba wangefa'ö horömi andrö, ba mitema dania mbuala andrö, Eheha ni'amoni'ö. 39 Khömi sa gamabu'ula li andrö ba ba ndraonomi ba ba zi so ba zaröu fefu, gofu ha wa'ato nikaoni Zo'aya, Lowalangida. 40 Ba so na niŵa'önia, tanöbö'ö, famaduhu'ö, ba ifarou dödöra, imane: Ya'aefa ami ba niha si tefuyu tödö andre. 41 Ba lafabayagö'ö idanö ira samonaha taroma linia ba dödöra, ba mato tölu ngahönö niha, si te'anö, ha si ma'ö-ma'ökhö andrö.

 Amuata niha Keriso si föföna 

III. 42 Ba lö tebulö ira nifahaö zinenge, ba he ba wefao, ba he ba wamoboto roti ba ba wangandrö. 43 Ba dozi ata'u niha, ba oya gila-ila ba oya dandra, nifazökhi zinenge. 44 Ba no orudu zamati, fefu, faoma khöra zi so khöra, fefu. 45 Ba la'amawa mbenuara, awö gama-gamara, ba ladozigö wamaosa, lafaigi zabölö moguna. 46 Ba ero ma'ökhö so ira ba gosali, lö aefa-aefa, ha sambua dödöra, laboboto roti ba nomo misa, latema göra ba da'ö, omuso dödöra ba atulö. 47 Lasuno Lowalangi, ba ebua khöra dödö niha sato fefu, ba ero ma'ökhö ifa'anö khöra So'aya zanöndra fangorifi andrö.

Faza 3

Niha sombuyu-mbuyu ni'abe'e'ö Wetero 

I. 1 Möi miyaŵa ndra Fetero Yohane ba gosali, me inötö wangandrö, me labözi tölu. 2 Ba hiza niha, sombuyu-mbuyu moroi ba dalu ninania, nilu'i. Ero ma'ökhö lafedadao ia ba zinga mbawandruhö gosali, nifotöi si sökhi, ba wangandrö böli gö ba zi möi ba gosali. 3 Ba me i'ila ndra Fetero Yohane, si möi ba gosali, ba mangandrö böli gö ia khöra. 4 Ba inehegö ia Fetero, awö Yohane imane: Faigi ndra'aga. 5 Ba ifaigi ira, iwai so zinemania khöra. 6 Ba imane Fetero: Lö khögu firö ba lö ana'a, ba hadia zi so khögu, ba ba ube'e khöu: Ba döi Yesu Keriso, banua Nazareta, owaö-waö, 7 Ba ira'u dangania kambölö, ifazizio. Ba i'anema'ö abe'e gahenia, awö mbu'u gawononia, 8 ifaröga ia ba muzizio ba mowaö-waö; ba möi ia ba gosali, fao ia khöra, mowaö-waö ia ba mamaröga ba isuno Lowalangi. 9 Ba la'ila niha sato fefu, mowaö-waö ia ba manuno Lowalangi ia, 10 Ba la'ila ia, wa ya'ia da'ö, sidao-dao ba mbawandruhö gosali si sökhi ba wangandrö böli gö; ba a'oi so wa'ahöli-höli dödöra ba fa'atobali dödöra, ba zi no falukha ia. 11 Ba me lö iröi ndra Fetero Yohane, ba owulo khöra niha sato fefu ba newali, nifotöi ewali Zelomo, (ewali nifolose) no tobali dödöra.

 Huhuo Wetero ba niha sato 

II. 12 Ba me i'ila da'ö Fetero, ba itema li niha sato, imane: He ya'ami, Iraono Gizeraeli hadia wa ahöli-höli dödömi ba da'ö, ba hadia wa mifaigi-faigi ndra'aga, hulö na ya'aga zamowaö-waö niha andre ba wa'abölöma, ba ma ba wa'atulö dödöma? 13 Lowalangi ndra Aberahamo, Iza'aki, Yakobo, Lowalangi ndra tuada, no ifolakhömi nononia Yesu, nibe'emi ba danga Wilato, ni'osilö'ögömi fönania, he no iŵa'ö da'ö, la'efa'ö. 14 Ba ya'ami, ba no mi'osilö'ögö ni'amoni'ö andrö, satulö, ba no mi'andrö, latehe khömi zange'e. 15 Ba no mibunu zalaŵa sangorifi andrö, nisusugi Lowalangi, moroi ba ngai zi mate, ba zi so ba mbörö ndra'aga. 16 Ba famati ba döinia mbörö, wa no i'abölö'ö töinia da'e, ni'ilami, nirongomi andre; ba famati andrö, ni'asogönia zame'e khönia fangabe'e andre, ba zanehe ami fefu. 17 Ba iada'e, ya'ami, ira talifusö, u'ila, me lö mi'ila watahögö, andrö mimanö, ba si manö göi zalaŵami. 18 Ba no ifatörö ba zi manö Lowalangi nihönagönia fama'ombakha'ögö ba zama'ele'ö andrö fefu, wa itaögö wamakao Keriso andrö khönia. 19 Andrö mifalalini gera erami, ba mifuli ami, ba wamabeta'ö horömi, ena'ö alua götö wa'ohahau dödö, na inehegö ita Lowalangi, 20 ba ena'ö ifatenge nihonogöi khömi andrö, Keriso Yesu andrö. 21 Lö'ö sa tola lö ifonaha ia sorugo, irege götö wanga'azökhi fefu, hadia ia, niŵa'ö Lowalangi, ni'ombakha'ö zama'ele'ö andrö khönia, ni'amoni'ö, i'otarai mböröta danö'a. 22 Noa sa iŵa'ö Moze: "I'asogö khömi So'aya Lowalangida zama'ele'ö, talifusömi, si mane ya'o; da'ö nifondrondrongomi li, fefu hadia ia niŵa'önia khömi." 23 Ba tobali, fefu gofu ha niha zi lö mamondrongo li zama'ele'ö andrö, ba nihori ba mbanua andre." 24 Ba dozi göi sama'ele'ö, i'otarai Zamu'eli, awö moroi furinia, ha wa'ato zi no muhede, ba noa göi la'ombakha'ö luo da'e. 25 ya'ami ma'uwu zama'ele'ö andrö, ono wawu'usa li andrö ami, ni'asogö Lowalangi khö ndra tuada, me iŵa'ö khö Gaberahamo: "Ba khö ma'uwumö dania tefahowu'ö fefu soi ba guli danö." 26 khömi i'ofönai'ö Lowalangi, wamatenge ononia, me no isusugi, ba wamahowu'ö ya'ami, na mifuli ami fefu, na miröi zi lö sökhi andrö khömi.

Faza 4

La'ohe ba rafe sebua ndra Fetero ba Yohane 

I. 1 Ba me laŵa'ö da'ö ba niha sato, ba maoso khöra gere andrö, awö gumandra ba gosali, awö zadukaio, 2 afökhö khöra, me lafahaö niha, me la'ombakha'ö, khö Yesu so wemaoso zi mate.

3 Ba lara'u ira ba lakuru, irugi mahemolu ö; noa sa arakha bongi.

4 Ba ato zamati, samondrongo li andrö, ba tobali lima ngahönö wa'ato ndramatua.

5 Ba mahemolu ö, ba falukha zalaŵara ba satuara ba sangila amakhöita khöra, 6 ba Yeruzalema, ba Hanasi, ere sebua andrö, ba Kayafa ba Yohane ba Alesandro ba si fatalifusö khö ndra ere sebua, fefu.

7 Ba lafa'aso ira ba gotaluara ba lasofu: Ha niha zanehe khömi ba ha töi khömi, wolau da'ö?

8 Ba imane khöra Fetero, si no fahöna Eheha ni'amoni'ö: He ya'ami, salaŵa mbanua andre ba ya'ami, satua! 9 Na tesekhegö ndra'aga ma'ökhö andre, ba wanoloma andrö, ba niha sofökhö andrö, hadia wangabe'enia, 10 ba ya'aboto ba dödömi fefu ba ba dödö Ndraono Gizeraeli fefu: ba döi Yesu, banua Nazareta, niforöfami, nisusugi Lowalangi, moroi ba ngai zi mate, ba döi da'ö abe'e da'e, fönami, 11 Da'ö gowe andrö, ni'ositengagömi, ya'ami sotomo, gowe si no tobali toyo ba watalinga. 12 Ba lö fangorifi ba danö bö'ö, ba lö'ö sa göi töi bö'ö nibe'e ba niha, ba guli danö, ba wangorifi ya'ita.

13 Ba me la'ila wa lö aiŵö ndra Fetero Yohane, ba me no larongo, niha si lö mufahaö ira, ono mbanua, ba ahöli-höli dödöra, ba la'ila ira, wa no awö Yesu ira föna. 14 Ba me la'ila, awöra niha andrö nifadöhö fökhö, ba tebai labu'a. 15 Ba laŵa'ö khöra, mofanö ira, laheta ira ba rafe sebua: mamagölö ira, lamane: 16 He tawisa ba niha andrö, noa sa oroma ba zi so ba Yeruzalema fefu, wa no lafazökhi dandra sanehe niha, ba tebai ta'osilö'ögö, 17 ba fa böi tedou terongo ba niha, ba tafeta'u ira, böi sa'ae itörö lira döi andrö, gofu ha khö.

18 Ba humede ira khöra, laŵa'ö khöra, böi manö sa'ae muhede ira ba böi namahaö, wangombakha töi Yesu.

19 Ba latema lira ira Fetero Yohane, lamane khöra: Mi'era-era tödömi, na atulö khö Lowalangi, na la'o'ö khömi, moroi ba wolo'ö khö Lowalangi; 20 tebai sa khöma, lö maŵa'ö ni'ilama, nirongo dögi dalingama.

21 Ba me no lafeta'u ira na, ba la'efa'ö, me lö lasöndra, he lawisa, wangotu'ö ya'ira, ba niha sato, me no oi dozi lasuno Lowalangi ba da'ö no mege; 22 noa sa töra öfa wulu fakhe niha andrö nifazökhi tandra andrö, famadöhö fökhö.

 Fangandrö niha Keriso si föföna andrö 

II. 23 Ba me no aefa ira, ba möi ira ba nawöra, ba la'ombakha'ö fefu niŵa'ö ndra ere sebua, ba satua, khöra.

24 Ba me no larongo, ba mangandrö ira khö Lowalangi, ha sara dödö, lamane: He So'aya, ya'ugö zamazökhi sorugo, awö danö, awö nasi, awö nösinia fefu, 25 ya'ugö zanguma'ö ni'ombakha'ö duama Dawido enonimö andrö, moroi ba Geheha ni'amoni'ö: Hana wa mofönu niha baero, ba hana wa la'alu-alui soi zi lö boto? 26 Molaŵa zalaŵa ba guli danö ba samatörö andrö, ba mamagölö, ba khö Zo'aya ba ba khö Keriso andrö khönia." 27 Ba si ndruhu, noa sa falukha ira ba mbanua andre ba khö nonou andrö, ni'amoni'ö, nibayoiniu, Herode ba Fondrio Filato, awö niha baero, awö soi Ndraono Gizeraeli, 28 ba wolau hadia nihönagö dangau, awö gera-erau, wangohonogöi, salua dania. 29 Ba iada'e, ya'ugö So'aya, ba nehegö wameta'ura andrö, ba tolo genonimö, ena'ö lö'ö manö aiŵö ira, wangombakha limö, 30 ba oro'ö dangau, ba wamadöhö fökhö, ena'ö so dandra, awö gila-ila, börö döi nonou andrö, ni'amoni'ö, Yesu.

31 Ba me no mangandrö ira, ba humeu-heu nomo andrö, sowulo ira, ba tehöna khöra fefu Geheha ni'amoni'ö, ba lö aiŵö ira, wangombakha li Lowalangi.

 Fa'awösara hulö zi fatalifusö 

III. 32 Ba ha sambua dödö, ha wa'ato zamati, ha sambua gera-era, ba samösa lö sanguma'ö khönia hadia ia nibaya-bayania, faoma sa khöra manö fefu.

33 Ba abölö sibai zinenge, wamaduhu'ö femaoso Yesu Keriso, So'aya, ba abölö wa'ebua dödö ba khöra fefu. 34 Ba lö'ö sa göi sambö balazo ba khöra, dozi sa sokhö benua, ba ma omo, ba la'amawa, ba la'ohe mböli ni'amawara andrö. 35 labe'e ba danga zinenge, ba lafosasi ba zamösana, lafaigi zabölö moguna.

36 Ba Yosefo, nibe'e zinenge töi Baranaba, "ono wondrara dödö" geluahania, ono Lewi, moroi ba hulo Gifero mböröta, 37 me so khönia mbenua, ba i'amawa, ba i'ohe mböli, ibe'e ba danga zinenge.

Faza 5

Anania ba Safira 

I. 1 Ba i'amawa mbenua khönia si samösa, Anania döinia, ba awönia wo'omonia, 2 Safira, ba ihalö khönia ösa, mbölinia, fo'omonia göi zangila, ba i'ohe ösa, ibe'e ba danga zinenge.

3 Ba imane Fetero: He Anania, hana wa no fahöna ba dödöu Zatana, fa ölimo Geheha ni'amoni'ö ba öhalö khöu ösa, mböli mbenua andrö? 4 Tenga khöu, na lö mu'amawa ia mena'ö, ba me no mu'amawa, ba tenga ba dangau manö so? Ba hana wa öfa'amöi ba dödöu wolau si manö? Tenga niha nilimou, no Lowalangi ölimo.

5 Ba me irongo niŵa'önia andrö, ba alau tou ia, ba aetu noso.

Ba ihawui fa'ata'u dozi samondrongo da'ö.

6 Ba maoso nono matua, laheta ia, la'ohe baero ba lako'o.

7 Ba so mato tölu za gotalua, ba so wo'omonia, lö nirongonia da'ö no mege.

8 Ba imane khönia Fetero: Ombakha'ö khögu, na si manö wa'ebua mböli mbenua andrö khömi?

Ba imane: E, si manö.

9 Ba imane khönia Fetero: Hana wa mamagölö ami, ba wanandraigö Eheha Zo'aya? Hiza, so sa'ae moroi tou zogo'o fo'omou mege, ba la'ohe baero ndra'ugö göi.

10 Ba i'anema'ö alau tou ia, fönania, ba aetu noso.

Ba me möi yomo nono matua, andrö, ba la'ila, no mate ia, ba la'ohe baero, lako'o ba ngai wo'omonia.

11 Ba ihawui fa'ata'u sebua mbanua fefu, awö dozi samondrongo da'ö.

 Tandra nifazökhi zinenge 

II. 12 Ba oya nifazökhi ndra sinenge tandra ba ila-ila, ba niha. Ba no orudu ira, ba newali Zelomo andrö, (ewali nifolose) ha sambua dödö. 13 Ba ata'u danö bö'ö fefu, orudu khöra, ba lasuno zui ira niha sato. 14 Ba ato sa nifa'anö, samati khö Zo'aya, ato ndramatua ba ato ndra'alawe, 15 irege la'ohe baero baolayama zofökhö, ba gaso ba ba hea-hea, ena'ö na mato samösa na atö zi göna lumö Wetero, na so ia. 16 Ba la'ondrasi göi niha sato, moroi ba mbanua si fasui Yeruzalema, la'ohe zofökhö, awö nifakao mbekhu si ra'iö, ba ahori tefadöhö.

 Lakuru zui zinenge ba te'efa'ö dania 

III. 17 Ba maoso gere sebua ba awönia fefu, si faehu huku andrö, sadukaio, mofönu dödöra. 18 Lara'u zinenge, ba lakuru, ba gurunga gumandru.

19 Ba ba zi bongi, ba ibokai mbawandruhö gurunga mala'ika Lowalangi, i'ohe baero ira ba imane:

20 Mi'ae mi'oroma'ö ami ba mi'ombakha'ö ba gosali ba niha sato daroma li fangorifi andrö fefu.

21 Ba me no larongo da'ö, ba möi ira ba gosali, me moluo sibai, mamahaö ira.

Ba me so gere sebua ba awönia, ba lafakaoni'ö zalaŵa rafe sebua ba satua ba Ndraono Gizeraeli fefu, ba lafatenge, ba wangai ya'ira.

22 Ba me möi genoni, ba lö lasöndra ba gurunga. Ba lafuli ira, la'ombakha'ö, 23 lamane: Noa sa muhaogö wokusi kurunga, me soga, no so ba zinga mbawandruhö zanaro, ba me no mabokai, ba lö niha bakha.

24 Ba me larongo niŵa'öra andrö kumandra ba gosali ba ira ere sebua, ba abu dödöra, ba khöra andrö, he wisa da'ö dania.

25 Ba so zangombakha khöra: Hiza, niha andrö, nibe'emi ba gurunga, no so ba gosali, mamahaö niha.

26 Ba möi gumandra, awö genoni andrö, lahalö ira. Tenga ni'anösö'ö, ata'u sa ira niha sato, fa lö latebu kara ira. 27 Ba la'ohe ira ba rafe sebua.

28 Ba isofu, khöra ere sebua, imane: No mahaogö wanguma'ö khömi, böi mamahaö ami, wangombakha töi andrö, ba hiza, anönö Yeruzalema famahaömi mibe'e, ba edöna ami mi'ohe ba huluma ndro niha andrö.

29 Ba latema linia Fetero ba ira sinenge, lamane: Ni'o'ö khö Lowalangi, moroi ba wolo'öda ba niha. 30 No isusugi Lowalangi ndra tuada Yesu andrö, nibunumi, nifanaŵa ba döla geu. 31 Da'ö ni'alaŵa'ö Lowalangi yaŵa, tangania kambölö, solohe ba sangorifi, ba wame'e famalalini era-era ba Ndraono Gizeraeli, ba fangefa horö. 32 Ba ya'aga zi so ba mbörö, ba niŵa'ö andre, awö Geheha ni'amoni'ö, nibe'e Lowalangi ba zolo'ö khönia.

33 Ba me larongo da'ö, ba afökhö sibai ba dödöra, ba mamagölö ira, ba wamunu ya'ira.

 Gamalieli 

IV. 34 Ba maoso zamösa ba rafe sebua, farizaio, Gamalieli döinia, samahaö ba goroisa, ni'omasi'ö niha sato, iŵa'ö lafofanö baero ma'ifu niha andrö. 35 Ba imane khöra:

He ya'ami, Iraono Gizeraeli, mi'angelama, ba nilaumi ba niha andrö. 36 Lö ara na sa, ba maoso Doida andrö, sanguma'ö sebua ia, ba möi awönia niha, mato öfa ngaotu; ba no labunu ia ba tefazawili fefu, ha wa'ato zi fao khönia, ba tobali faya. 37 Aefa da'ö, ba maoso Yuda andrö, banua Galilaia, me luo latanö ba zura döi niha, ba idönisi niha, ba wolo'ö khönia; ba nibunu göi da'ö, ba nifazawili fefu, ha wa'ato zolo'ö khönia. 38 Ba iada'e ba uŵa'ö khömi: Miböhöli niha andrö, ba böi mitegu ira. Na moroi ba niha lala andrö, awö nilau andrö, ba si lö fozu dania. 39 Ba na moroi ba Lowalangi, ba tebai mitenaŵa, fa böi göi samadaö khö Lowalangi ami.

40 Ba la'o'ö khönia; ba humede ira ba zinenge no mege, lafabözi'ö, ba laŵa'ö khöra, böi latötöi döi Yesu andrö; ba la'efa'ö ira.

41 Ba laröi sa'ae rafe sebua, omuso dödöra, me no tetehe khöra, la'o'aya ira, börö döi andrö. 42 Ba lö labato wamahaö ba fangombakha Yesu Keriso ba gosali ba ba nomo misa, ero ma'ökhö.

Faza 6

Fanutuyu zondrorogö si numana 

I. 1 Ba me luo da'ö, me tobali ato nifahaö, ba tesao wekökö-kökö Ndrawa Heleni ba niha Heberaio, me te'ositengagö lakha mbanua khöra, ba dolo-tolo andrö, sero ma'ökhö.

2 Ba lafalukha'ö nifahaö sato si felendrua, lamane: Lö omasiga, maröi daroma li Lowalangi, ba we'amöi ngoni-ngoni ba wemanga. 3 Ba mifaigi niha, ba khömi, ya'ami, ira talifusö, dafitu, si sökhi turia, si no fahöna Eheha ba fa'atua-tua, nifataroda ba halöŵö andrö. 4 Ba lö tebulö ndra'aga ba wangandrö ba ba halöŵö fangombakha taroma li.

5 Ba omasi zato fefu niŵa'ö andrö, ba latutuyu Zitefano andrö, niha si no fahöna famati ba Eheha ni'amoni'ö, ba Filifo ba Ferokhoro ba Nikanoro ba Timo ba Faremena ba Nikola'o, si no möi banuara, banua Gandriokhia, 6 la'ohe ira ba zinenge, ba mangandrö da'ö ba latufa högöra tanga.

7 Ba monönö-nönö li Lowalangi, ba tobali ato sibai nifahaö ba Yeruzalema, ato göi gere, si faduhu tödö, solö'ö.

 La'adugö Zitefano niha Yehuda 

II. 8 Ba ifazökhi gila-ila, awö dandra sebua ba niha, Sitefano, si no fahöna fa'ebua dödö ba fa'abölö.

9 Ba maoso ösa ono zekola andrö, sotöi sekola Liberitini ba banua Girene ba banua Alesandria ba ono zekola zi otarai Gilikia ba Azia, fahuhuo ira khö Zitefano. 10 Ba tebai lalaŵa wa'atua-tua andrö awö Geheha khönia, ba wahuhuosa.

11 Awena lafawe'e niha, sanguma'ö: No marongo, me itandraŵaisi Moze, awö Lowalangi, da'e.

12 Ba la'o'ou niha sato, awö zatua, awö zangila amakhoita. Ba maoso ira, lasöbi da'ionia, la'ohe ba rafe sebua, 13 ba la'asogö zi so ba mbörö, sofaya, sanguma'ö: Lö ibato-bato niha andre, wangosiwawöi naha ni'amoni'ö andrö, awö goroisa. 14 No marongo, me iŵa'ö: Idudugö dania naha andrö Yesu andrö, banua Nazareta, ba iwu'ai dania huku andrö, nibe'e Moze khöda.

15Ba lanehegö ia dozi sidadao ba rafe sebua, ba hulö mbawa mala'ika mbawania, wamaigira.

Faza 7

Huhuo Zitefano 

I. 1 Ba imane ere sebua: Hadia, duhu, si manö da'ö?

2 Ba imane Sitefano: He ya'ami, ira talifusö, ba ya'ami, ira ama, mifondrondrongo! No i'roma'ö ia Lowalangi lakhömi andrö khö duada Aberahamo, me so ia ba Mezofotamia, me lö'ö na si möi ia ba Harana, 3 imane khönia: "Heta'ö ba danömi ba ba dalifusöu ba ae ba danö ni'oroma'ögu khöu dania." 4 Ba iheta ia ba danö Galedaia, ba Harana so ia. Ba me no mate namania, ba iheta ia ba da'ö Lowalangi, i'ohe ba danö andre, ba zi so ami iada'e. 5 Ba lö ibe'e khönia ba da'e tanö ondröita, mitou dania, sambalahe lö'ö.

Ba ifabu'u linia, ibe'e khönia dania, ba khö ma'uwunia mitou; heŵa'ae lö ono na khönia. 6 Imane sa Lowalangi: "Si fatewu gana dania ma'uwumö, ba danö bö'ö, ba la'osawuyu ira, ba lafakao, öfa ngaotu fakhe. 7 Ba uhuku dania soi andrö, ba zi möi sawuyu ira, iŵa'ö Lowalangi; ba aefa da'ö ba aheta ira, ba lafosumange ndra'o ba danö andre." 8 Ba no ibe'e khönia wawu'usa li famoto andrö, ba mo'ono ia, Iza'aki andrö, ba iboto, me no alua zi fitu bongi; ba si manö Giza'aki khö Yakobo ba Yakobo ba wurugö andrö, sifelendrua.

9 Ba afökhö dödö wurugö andrö khö Yosefo, ba la'amawa ba danö Miserayi, ba itolo ia Lowalangi, 10 ba i'efa'ö ba zamakao ya'ia fefu, ba ibe'e khönia wa'ebua dödö ba fa'atua-tua, föna Wara'o, razo Miserayi, ba ifataro kumandru ba danö Miserayi ia Fara'o, ba barö mbawania so zi samba omo ndra Fara'o.

11 Ba so lofo ba danö Miserayi ma'asagörö, ba ba danö Gana'ana ma'asagörö, famakao sebua, ba lö lasöndra gö ira tuada.

12 Ba me no irongo Yakobo, ba danö Miserayi so wakhe, ba ifatenge ndra tuada, si föföna andrö. 13 Ba me lafuli möi dania, ba i'ombakha'ö ia Yosefo khö ndra talifusönia, ba terongo khö Wara'o dalifusö Yosefo andrö. 14 Ba ifatenge Yosefo, ifakaoni'ö namania Yakobo, awö zoroiyomonia fefu fitu ngafulu a lima niha.

15 Ba möi misi tou Yakobo, ba danö Miserayi, ba mate, ya'ia ba ira tuada. 16 Ba la'ohe ira misi yaŵa, ba Zikhema, labe'e ba lewatö andrö, ni'öli Gaberahamo khö nono Hemori, ba Zikhema firö mböli. 

17 Ba itugu ahatö mbu'u li andrö, nifabu'u Lowalangi khö Gaberahamo, ba itugu tedou ira, tobali ato, ba danö Miserayi, 18 irege so razo bö'ö ba danö Miserayi, si lö mangila Yosefo. 19 Da'ö zangonekhesi ba niwada, ifakao ndra tuada, ena'ö latibo'ö nonora, ena'ö böi la'orifi.

20 Me luo da'ö tumbu Mose, ba ono si sökhi ia wamaigi Lowalangi, ba tölu waŵa la'orifi ia ba nomo namania. 21 Ba me no latibo'ö ia, ba ihalö ia ono Wara'o alawe, ba i'e'ebua, ononia. 22 Ba tefahaö Moze ba ngawalö wa'atua-tua Ndrawa Miserayi fefu, ba abölö ia ba huhuo ba ba nifazökhi dangania.

23 Ba me no öfa wulu fakhe ia, ba itörö tödönia wamaigi iwara, Iraono Gizeraeli. 24 Ba me i'ila nifakao, ba zi lö börö, ba itolo, ilau mbalö nifalangögö andrö, ibunu Ndrawa Miserayi andrö. 25 Ba iwai aboto ba dödö niwara, i'efa'ö ira tangania Lowalangi, ba lö aboto ba dödöra. 26 Ba mahemolu ö, ba so ia, me fasoso ira, ba i'a'atulö ira ena'ö, afu labato, imane: Si fatalifusö ami, hana wa mifakao nawömi, ba zi lö börö? 27 Ba ituli'ö ia samalangögö awönia no mege, imane: Ha niha zamataro ya'ugö salaŵa ba sanguhuku, ba khöma? 28 Hadia, öbunu göi ndra'o ena'ö, si mane famunumö Dawa Miserayi andrö, no menewi?

29 Ba moloi Moze, ba niŵa'önia andrö, ba tobali si fatewu ia ba danö Midiano, mo'ono ia ba da'ö, ono matua, dombua.

30 Ba me no irugi öfa wulu fakhe, ba i'oroma'ö ia khönia mala'ika, ba danö si mate ba gahe hili Zina'i, ba hola-hola galitö, ba ngafu ndroi.

31 Ba me i'ila da'ö Moze ba ahöli-höli dödönia gangilata andrö. Ba me i'ondrasi, ba wamaigi, ba humede Zo'aya, imane: 32 "Lowalangi ndra tuau ndra'odo, Lowalangi ndra Aberahamo, Iza'aki, Yakobo." Ba manizi-nizi Moze, ata'u ia ifaigi.

33 Ba imane khönia So'aya: "Heta mbadagahe ba gaheu: tanö ni'amoni'ö sa danö andrö, ba zi so ndra'ugö. 34 No ufaigi sibai wamakao banuagu andrö, si so ba danö Miserayi, ba fangarö-ngaröra ba no urongo, ba no möido tou mangefa'ö ya'ira, ba aine sa, da'ufatenge ndra'ugö ba danö Miserayi."

35 Moze andrö, ni'ositengagöra, me lamane: Ha niha zamataro ya'ugö salaŵa ba sanguhuku? Da'ö nifatenge Lowalangi salaŵa ba sangefa'ö, nitolo tanga mala'ika, sangoroma'ö ya'ia khönia, ba ngafu ndroi andrö. 36 Da'ö zamawu'a ya'ira, wamazökhi ila-ila ba tandra, ba danö Miserayi ba ba nasi soyo ba ba danö si mate, öfa wulu fakhe wa'ara. 37 Da'ö Moze andrö, sanguma'ö ba Ndraono Gizeraeli: "I'asogö khömi Lowalangi zama'ele'ö, si mane ya'o, talifusömi." 38 Da'ö zi so ba walukhata andrö, ba danö si mate, awö mala'ika andrö, sihede khönia, ba hili Zina'i, ba awö ndra tuada, ya'ia zanema taroma li sauri, ba wama'ema khöda; 39 ya'ia zi lö edöna lafondrondrongo li ira tuada; latimba ia, ba lö aefa dödöra ba danö Miserayi, 40 wanguma'ö khö Ga'aroni: Fazökhi khöda Lowalangi, sowaö-waö fönada. Lö'ö sa ma'ila, hadia zi göna Moze andrö, sangeheta ya'aga ba danö Miserayi. 41 Ba lafazökhi nono zaŵi, me luo da'ö, ba labe'e zumange ba nadu andrö, ba omuso dödöra ba nifazökhi dangara andrö.

42 Ba i'erogö ira Lowalangi, ilulu ira, ena'ö lafosumange zabölö mbanua si yaŵa; si mane nisura ba zura zama'ele'ö: "Hadia, no mibe'e khögu zumange nitaba ba sumange bö'ö, si öfa wulu fakhe no, ba danö si mate, ya'ami Iraono Gizeraeli? 43 Ba no mi'osa'ö nose Molokho andrö, awö ndröfi Lowalangi andrö, Refano, famaedo andrö, nifazökhimi, ba wangalulu khönia. Ba ufawu'a ami, ba zi tambai Mbabilona u'ohe ami."

44 No so khö ndra tuada nose wamaduhu'ö andrö, ba danö si mate; no la'o'ö niŵa'ö zihede khö Moze, wamazökhi ya'ia, la'o'ö wamaedo andrö ni'ilania. 45 La'ohe göi ba danö da'ö ira tuada, me no latema, awö Yosua, me lalaŵa niha baero andrö, nitimba Lowalangi föna ndra tuada, irugi luo so Dawido, 46 si falukha fa'ebua dödö Lowalangi. Ba i'andrö, ena'ö na isöndra naha khö Lowalangi Yakobo. 47 Ba Selomo zolau omo khönia. 

48 Ba lö i'onahia Fondrege Zalaŵa nifazökhi tanga niha; imane sama'ele'ö: 49 "Dadaomagu zorugo ba dane-dane gahegu danö. Hadia nomo nilaumi khögu? iŵa'ö So'aya, ba hadia naha wolombase khögu. 50 Tenga no tangagu zamazökhi da'e fefu?" 51 He ya'ami, sabe'e börö du'i, si lö muboto tödö ba tögi dalinga! Lö aetu mamadaö ami khö Geheha ni'amoni'ö, hulö si mane ira tuami, si manö göi ami. 52 Hezo zama'ele'ö, si lö lagohi ira tuami? Ba no labunu zangöhönagö mangombakha fa'aso zatulö andrö, ni'ami böli iada'e, nibunumi, 53 ya'ami, si no manema oroisa, nifa'ema mala'ika, ba si lö molo'ö ya'ia.

 Fa'amatenia 

II. 54 Ba me larongo da'ö, ba afökhö sibai ba dödöra, ba lafatangi mbohara khönia.

55 Ba no fahöna khönia Geheha ni'amoni'ö, ba ifaöga hörönia ba zorugo, ba i'ila lakhömi Lowalangi, awö Yesu, si so ba gambölö Lowalangi, 56 ba imane: Hiza, teboka zorugo, u'ila ba so ba gambölö Lowalangi Nono Niha.

57 Ba mu'ao ira, ebua lira, laduhö dögi dalingara, lahurufai ia, ha sara dödö, 58 ba latuli'ö baero mbanua, ba latebu kara.

Ba si so ba mbörö andrö, ba labe'e samaigi nukhara nono matua, sotöi Saulo.

59 Ba latebu kara Zitefano, ba mangandrö ia, imane: He Yesu, So'aya, tema nosogu! 60 Ba ibalöduhini tou danö, mu'ao ia, ebua linia: He So'aya, be'e aefa khöra horö andre!

Ba aefa iŵa'ö da'ö, ba aetu noso.

Ba omasi Zaulo, me labunu ia.

Faza 8

Igohi mbanua Yesu Saulo 

I. 1 Ba tobali lagohi sibai mbanua Yesu ba Yeruzalema, me luo da'ö, ba oi lafazawili ira ba danö Yudaia ba ba danö Zamaria, ba lö fao zinenge. 2 Ba lako'o Zitefano niha sangata'ufi Lowalangi, ba la'e'esi sibai ia. 3 Ba ifufu mbanua Yesu Saulo andrö, itöröi nomo misa, isöbi ndramatua, awö ndra'alawe, ifabe'e'ö ba gurunga.

 Möi ba Zamaria Wilifo 

II. 4 Ba ya'ira, si no muzaewe, ba latöröi danö, la'ombakha'ö daroma li somuso dödö.

5 Ba me irugi si tou mbanua Zamaria Filifo, ba i'ombakha'ö khöra Keriso. 6 Ba ha sara dödö niha sato, wamondrongo niŵa'ö Wilifo, me larongo ba me la'ila dandra andrö, nifazökhinia. 7 Ato zaheta bekhu, si so bekhu si ra'iö, mu'ao ira, ebua li; ba ato zabe'e, si mate dambai, awö zombuyu-mbuyu töla. 8 Ba tobali fa'omuso dödö sabölö-bölö ba mbanua andrö.

 Simoni sebua elemu 

III. 9 Ba no tohöna ba mbanua andrö niha, sebua elemu, Simoni döinia, ba tobali dödö Ndrawa Zamaria ibe'e, sebua ia iŵa'ö. 10 Khönia lafaigi fefu, he iraono, ba he satua, lamane: Da'ö wa'abölö Lowalangi, niŵa'ö sebua ia. 11 Ba lafaigi-faigi khönia, me no ara ahöli-höli dödöra ibe'e, ba wakelemusania andrö.

12 Ba me mamati ira khö Wilifo, sangombakha turia mbanua Lowalangi ba turia döi Yesu Keriso, somuso dödö, ba lafabayagö'ö idanö ira, iramatua ba ira alawe. 13 Ba Simoni andrö göi, ba mamati, ba me no tebayagö idanö ia, ba lö iröi-röi Wilifo, ba i'ila dandra andrö, awö wa'abölö andrö, ba tobali dödönia.

14 Ba me larongo sinenge ba Yeruzalema, la'o'ö li Lowalangi, ba Zamaria, ba lafatenge khöra Wetero ba Yohane. 15 Ba me larugi si tou, ba mangandrö ira, ba khöra andrö, ena'ö tebe'e khöra Geheha ni'amoni'ö. 16 Lö'ö manö na si möi ia khöra, samösa lö sanema, ha fa no tebayagö idanö ira, ba döi Yesu So'aya.

17 Awena latufa högöra tanga, ba latema Geheha ni'amoni'ö.

18 Ba me i'ila Simoni, tebe'e Geheha, na latufa ira tanga sinenge, ba i'ohe khöra gana'a, 19 imane: Mibe'e khögu göi wa'abölö andrö, ena'ö na itema Geheha ni'amoni'ö nitufagu tanga.

20 Imane khönia Fetero: Yamöi ba wa'atekiko gana'au, awö ndra'ugö! me öwai ana'a mböli mbuala Lowalangi andrö! 21 Lö urakhau ba lö sinemau ba daroma li andrö; lö'ö sa atulö dödöu föna Lowalangi. 22 Andrö falalini gera-erau, erogö golalöŵau andrö, ba andrö khö Zo'aya, ma atö i'efa'ö khöu gera-era dödöu, si lö sökhi andrö. 23 Oroma sa khögu, wa no fahöna ba dödöu gawökhu safeto, ba no iböbö ndra'ugö si lö atulö.

24 Ba itema linia Simoni, imane: Mi'andrö khö Zo'aya, salahigu, ena'ö lö itörö ndra'o niŵa'ömi andrö fefu.

25 Ba ya'ira, me no lafaduhu'ö li Zo'aya, me no la'ombakha'ö, ba lafuli ira ba Yeruzalema, ba la'oya'ö banua Ndrawa Zamaria, wanuriagö turia somuso dödö.

 Enoni razo moroi ba danö Ndrawa saitö 

IV. 26 Ba muhede mala'ika Zo'aya khö Wilifo, imane: Faoso, ae miraya, ba lala andrö, si otarai Yeruzalema, saekhu ba Gasa, sanörö tanö si mate.

27 Ba maoso ia, möi ia.

Ba hiza niha, Dawa Gaitiofia, salaŵa, mandru yomo, khö Kandrake, razo Ndrawa Gaitiofia, ira alawe, nibe'e barö mbawa ana'a razo fefu; no möi ia mangandrö ba Yeruzalema. 28 Ba mangawuli ia, dumadao ia ba guretania, mamaso sura Yesaya, sama'ele'ö andrö. 

29 Ba imane Eheha khö Wilifo: Ondrasi gureta andrö, ba böi röi-röi ia.

30 Ba fagohi Wilifo, i'ondrasi ba irongo, mamaso sura Yesaya, sama'ele'ö, niha andrö, ba imane: Hadia, aboto göi ba dödöu nibasomö?

31 Ba imane: He uwisa sa, na lö samobawa lala khögu? Ba i'andrö khö Wilifo, möi ia yaŵa mudadao ba ngainia.

32 Ba si mane ba zura andrö, nibasonia: "Hulö mibiri-biri te'ohe ia ba wanaba ya'ia, ba hulö nono mbiri-biri, si lö hede-hede ba danga zoguti bunia, si manö göi wa lö hede-hedenia. 33 Ba wa'ide-idenia te'etu'ö wanguhuku ya'ia; ha niha zanutunö nga'ötönia? teheta sa ba guli danö nosonia." 

34 Ba itema li mandru andrö, imane khö Wilifo: u'andrö khöu, ha niha nitörö li zama'ele'ö andrö, wanguma'ö da'ö? hadia, ya'ia, hadia niha bö'ö?

35 Ba muhede Wilifo, i'otarai zura da'ö, ituriagö khönia duria somuso dödö andrö, khö Yesu.

36 Ba me latörö lala, ba larugi nidanö, ba imane mandru andrö: Hiza nidanö! Hadia wanenaŵa, na tebayagö idanö ndra'o?

37 Ba imane Filifo: Na ahori dödöu wamati, ba tola.

Itema linia, imane khönia: Mamati ndra'o Ono Lowalangi Yesu Keriso andrö.

38 Ba iŵa'ö labadugö gureta, ba möi ira tou, ba nidanö, darua ira, Filifo mandru andrö, ba ibayagö idanö ia Filifo.

39 Ba me no möi ira miyaŵa moroi ba nidanö, ba iheta Wilifo Eheha Zo'aya, ba lö'ö sa'ae i'ila ia mandru andrö; omuso sa dödönia, ba wanörö lalania.

40 Ba ba Gasoto tesöndra Wilifo, ba itöröi danö wanuriagö turia somuso dödö andrö, idozigö banua, irugi Kaizaria.

Faza 9

Famalalini era-era Zaulo 

I. 1 Ba lö'ö na tebato wa'omasi Zaulo, ifeta'u nifahaö Zo'aya ba ibunu; möi ia khö ndra ere sebua, 2 i'andrö khönia zura, nibe'e ba Ndramaseko ba zekola, ena'ö iböbö na falukha ia zolo'ö huku da'ö, iramatua ba ira alawe, ba i'ohe ba Yeruzalema.

3 Ba ba wofanö, me ahatö ia ba Ndramaseko, ba i'ozumagö ifasui ia haga, moroi si yaŵa ba mbanua. 4 Ba alau tou ia ba danö, ba irongo li, imane khönia: 

He Saulo! he Saulo! hana wa ögohido?

5 Ba imane: He So'aya, ha niha ndra'ugö?

Ba imane: Yesu ndra'o, nigohiu. 6 Ba faoso ba ae ba mbanua andrö, ba laŵa'ö khöu he öwisa.

7 Ba labadugö ira niha andrö, awönia ba lala, lö hede-hede; larongo sa li andrö, ba lö oroma khöra niha.

8 Ba maoso Zaulo moroi ba danö, ba me ifehaga ia, ba lö i'ila hadia ia; ba la'ohe dangania, lafasao ia ba Ndramaseko.

9 Ba tölu bongi lö i'ila niha, lö manga ia ba lö ibadu nidanö.

10 Ba so ba Ndramaseko nifahaö, Anania döinia, ba imane ba da'ö So'aya, ba gangilata: He Anania! Ba imane: ya'e ndra'o, Tua!

11 Ba imane khönia So'aya: Faoso, ae ba newali andrö, nifotöi "sadölö" ba sofu zotöi Saulo andrö, banua Dareso, ba nomo Yuda. Hiza sa, mangandrö ia, 12 ba no i'ila niha, sotöi Anania, si möi khönia yomo, sanufa högönia tanga, ena'ö ifuli i'ila niha.

13 Ba itema linia Anania, imane: He Tua, no ato zangombakha niha andrö, nirongogu, i'abölögö wamakao ni'amoni'ö andrö khöu, ba Yeruzalema, laŵa'ö. 14 Ba ba da'e, ba no latehe khönia ere sebua, tola iböbö dozi si angaröfi li töimö.

15 Ba imane khönia So'aya: Ae'e, me no fakake nituyu da'ö khögu, ba wolohe ba niha baero töigu ba ba zalaŵa ba ba Ndraono Gizeraeli. 16 u'oroma'ö sa khönia, ha wa'oya zi lötolalö göna ia famakao, börö döigu andrö.

17 Ba möi Ganania, möi ia yomo ba nomo andrö, itufa högö Zaulo tangania, imane: He talifusögu Saulo, So'aya zamatenge ya'o, Yesu, sangoroma'ö ya'ia khöu, ba lala nitöröu, ena'ö ifuli ö'ila niha, ba ena'ö tehöna khöu Geheha ni'amoni'ö.

18 Ba i'anema'ö abo'a ba hörönia zi hulö huna-huna, ba ifuli i'ila niha; ba maoso ia, ifabayagö'ö idanö ia, ba i'a gönia, fangabe'enia.

19 Ba so ia ma'ifu ba da'ö ba Ndramaseko, awö ndra nifahaö.

20 Ba i'anema'ö i'ombakha'ö Keriso, ba zekola, wa ono Lowalangi da'ö.

21 Ba tobali dödö dozi samondrongo da'ö, ba lamane: Tenga da'ö zamakiko no, ba Yeruzalema si angaröfi li töi andrö, ba si möi ba da'e, ba wamöbö ya'ira ba ba wolohe ya'ira khö ndra ere sebua?

22 Ba itugu abölö na Zaulo, fawuka dödö niha Yehuda, si fatewu ba Ndramaseko, ibe'e, wama'ele'ö, wa Keriso Yesu.

23 Ba me no ara ma'ifu, ba mamagölö niha Yehuda, ba wamunu ya'ia.

24 Ba irongo Saulo dödöra andrö.

Ba manaro göi ira ba mbawa göli, bongi ma'ökhö, ba wamunu ya'ia.

25 Ba latolo ia nifahaönia ba zi bongi, ladada baero göli, ba raga-raga.

26 Ba me no irugi Yeruzalema, ba itandraigö ifaogö ia khö ndra nifahaö, ba a'oi ata'u ira, lö faduhu dödöra, wa no nifahaö ia.

27 Ba itolo ia Baranaba, i'ohe khö ndra sinenge, idunö-dunö khöra, he wisa wangilania So'aya ba lala, awö wa no muhede khönia, ba he wisa wamahaönia, wangombakha töi Yesu, ba Ndramaseko, wa lö aiŵö ia.

28 Ba fao-fao ia khöra, ba Yeruzalema, heza möi ira, ba lö aiŵö ia, wamahaö, wangombakha töi Zo'aya.

29 Ba muhede ia göi ba Ndrawa Heleni, fahuhuo ira, ba ya'ira, ba la'alui wamunu ya'ia.

30 Ba me larongo da'ö talifusö, ba la'ohe ia misi tou ba Kaizaria, ba lafatenge ba Dareso.

31 Ba ohahau dödö mbanua Yesu, ba danö Yudaia ma'asagörö, awö ba Zamaria, itugu aro ira, ba latörö lala Zo'aya, la'ata'ufi ia, ba fahöna khöra wondrara dödö khö Geheha ni'amoni'ö.

 Ifadöhö wökhö Fetero 

II. 32 Ba me itöröi ira Fetero, ba tobali irugi göi si tou, ni'amoni'ö, banua Lida.

33 Ba falukha ia ba da'ö niha, Ainea döinia, si no meŵalu fakhe fa'ara tou ba zalo manö, si mate dambai.

34 Ba imane khönia Fetero: He Ainea! Ifadöhö wökhöu Yesu Keriso; faoso, ba ya'ugö mamazökhi naha wemörö khöu.

Ba i'anema'ö maoso.

35 Ba oi la'ila ia banua Lida fefu ba banua Zarona, ba la'o'ö khö Zo'aya.

 Isusugi Dabita 

III. 36 Ba so ba Yofe nifahaö, ira alawe, Tabita döinia, Doreka (nago), na la'ali, si no fahöna bua-bua si sökhi, ba oya ibe'e ame'ela ba zi numana. 37 Ba tobali, me luo da'ö, ba mofökhö ia ba mate. Ba lafemondri ia, ba labe'e ba mbate'e ba zi sagötö.

38 Ba me no ahatö ba Yofe Lida andrö, ba me no larongo ira nifahaö, so ba da'ö Wetero, ba lafatenge khönia niha, darua, sangandrö khönia: Böi aragö we'amöi khöma.

39 Ba maoso Wetero, möi ia awöra.

Ba me irugi, ba la'ohe ia ba zi sagötö, ba la'ondrasi ia fefu lakha mbanua, mege-ege ira, ba la'oroma'ö khönia nukha andrö, awö lembe, nifazökhi Doreka andrö, me so ia khöra.

40 Ba ifofanö ira baero fefu Fetero, ibalöduhini tou zalo, mangandrö; ba ibali'ö ia ba mboto zi mate andrö, imane: Faoso, Tabita!

Ba ifehaga ia, ba me i'ila Wetero, ba mudadao ia.

41 Ba i'oro'ö khönia danga, ifazizio.

Ba humede ia ba ni'amoni'ö ba ba lakha mbanua andrö, ba i'oroma'ö khöra, no auri.

42 Ba terongo ba mbanua Yofe, fefu, ba ato zamati khö Zo'aya.  43 Ba ara Wetero ba Yofe, tome Zimoni tuka guli zaŵi.

Faza 10

Folo'ö gumandra Konelio andrö 

I. 1 Ba so ba Kaizaria niha, Konelio döinia, kumandra zaradadu Gitalia andrö; 2 niha satulö tödö, sangata'ufi Lowalangi, awö zoroiyomonia fefu; oya ibe'e ba zi numana ame'ela, ba si lö mamalö-malö wangandrönia khö Lowalangi. 3 Ba i'ila ba gangilata, oroma sibai, mala'ika Lowalangi, si möi yomo khönia, so labözi tölu, imane khönia: 

He Konelio!

4 Ba itöngö, ata'u ia, imane: Hadia da'ö, Tua?

Ba imane khönia: No itörö tödö Lowalangi, si yaŵa, wangandröu ba ame'elamö andrö. 5 Ba iada'e, ba fatenge niha ba Yofe, ba fakaoni'ö Zimoni andrö, 6 nifotöi Fetero; no möi ia tome khö Zimoni andrö, tuka guli zaŵi, ba mbewe nasi so nomonia.

7 Ba me no mofanö mala'ika andrö, sihede khönia, ba humede ia ba zawuyunia, darua, ba ba zaradadu samösa, sangata'ufi Lowalangi, 8 ngoni-ngoninia, ba me no idunö-dunö khöra fefu hadia ia, ba ifatenge ira ba Yofe.

9 Ba sara wongi, me so ira ba lala, me ahatö sa'ae ira ba mbanua, ba möi yaŵa Wetero ba zi sagötö, mangandrö, so laluo. 10 Ba olofo ia, omasi ia manga.

Ba me la'asiwai gönia, ba abeta nosonia. 11 Ba i'ila, teboka mbanua si yaŵa, ba numalö mitou nahia, hulö lembe sebolo, nifotaŵi-taŵi fatalinga si öfa, wanada ya'ia ba guli danö. 12 So bakha fefu ngawalö zaliŵa-liŵa ba danö, si öfa ahe, ba fefu ngawalö guö-kuö ba danö, ba fefu ngawalö wofo ba dalu mbanua.

13 Ba so zihede khönia, imane: Faoso, Fetero, taba ba a!

14 Ba imane Fetero: Ai, tebai Tua, me lö urai u'a zi lö sökhi, awö zi ra'iö.

15 Ba imane zui khönia sihede andrö: Böi bali si lö sökhi nihaogö Lowalangi. 16 Ba medölu zi manö, ba i'anema'ö tedöni miyaŵa ba mbanua si yaŵa nahia andrö.

17 Ba me ibusi tödö Fetero, hadia gangilata andrö, ni'ilania, ba hiza, ba no so tou niha andrö, nifatenge Konelio, no lasofu nomo Zimoni.

18 Ba mu'ao ira, lasofu, na so ba da'ö tome Zimoni, nifotöi Fetero.

19 Ba me ifatou-tou na tödönia Fetero gangilata andrö, ba imane Eheha khönia: Hiza niha, sangalui ya'ugö, 20 ba faoso, ae tou, ba ae awöra, böi manufa dödöu, me no ya'o zamatenge ya'ira.

21 Ba möi tou Wetero, i'ondrasi niha andrö, imane: Hiza, ya'odo ni'aluimi. Hadia mbörö, wa so ami?

22 Ba lamane: Konelio andrö, kumandra, niha satulö tödö, sangata'ufi Lowalangi, si sökhi turia göi ba niha Yehuda fefu; no ifaŵa'ögö khönia Lowalangi ba mala'ika ni'amoni'ö, ifakaoni'ö ndra'ugö ba nomonia, ba wamondrondrongo niŵa'öu.

23 Ba i'ohe ira yomo, ibe'e göra. Ba sara wongi, ba möi ia, fao ia khöra: ba möi awönia dalifusö ösa, banua Yofe.

24 Ba mahemolu ö, ba larugi Kaizaria. Ba no ibalo-baloi ira Konelio, no ikaoni zahatö khönia, awö zabölö fahuwu khönia.

25 Ba me möi yomo Wetero, ba ifaondragö ia Konelio, ituhi danö fönania, mangalulu.

26 Ba ifaoso Fetero, imane: Faoso! niha göi ndra'odo.

27 Ba fahuhuo ira, möi ira yomo, ba i'ila zato, si no so ba da'ö, Fetero.

28 Ba imane khöra: Mi'ila, lö tola ba niha Yehuda, orudu ia ba niha bö'ö, ba lö tola möi ia khöra; ba khögu, ba no i'oroma'ö Lowalangi, böi uŵa'ö, si lö sökhi, ba ma si ra'iö niha, gofu ha niha ia. 29 Andrö göi lö ufadaö we'amöi, me lafakaoni'ö ndra'odo. Usofu iada'e, hadia mbörö, wa no mifakaoni'ö ndra'o?

30 Ba imane Konelio: öfa bongi ma'ökhö, me mangandrö ndra'o, yomo ba da'e khögu, me labözi tölu, ba hiza niha, si so fönagu, sobaru sihaga, 31 ba imane: He Konelio! No tefondrondrongo wangandröu ba no itörö tödö Lowalangi game'elamö andrö. 32 Andrö fatenge ba Yofe, ba fakaoni'ö Zimoni andrö, nifotöi Fetero; no möi ia tome ba nomo Zimoni, tuka guli zaŵi, ba mbewe nasi. 33 Ba u'anema'ö ufatenge khöu, ba sökhi me no so ndra'ugö. Ba no soga fefu iada'e, föna Lowalangi, ba wamondrondrongo fefu niŵa'ö Zo'aya khöu.

34 Ba humede Wetero, imane: Awena si ndruhu aboto ba dödögu, lö ifaigi mbawa niha Lowalangi, 35 dozi sa, ha soi ira, sangata'ufi ya'ia, solau satulö, da'ö zomasi ia. 36 Da'ö daroma li andrö, nifa'ohe'önia ba Ndraono Gizeraeli, wamaturiagö'ö fa'ohahau dödö khö Yesu Keriso, no da'ö Zo'aya niha fefu.

37 No mirongo duria andrö, ba danö Yudaia ma'asagörö, si börögö ba Galilaia, me no aefa wamayagö idanö andrö, ni'ombakha'ö Yohane; 38 Yesu andrö, banua Nazareta, fombayoini Lowalangi ya'ia, Eheha ni'amoni'ö ba fa'abölö, sanöröi tanö, wanolo niha ba famadöhö fökhö nifakao Gafökha fefu, me no itolo ia Lowalangi.

39 Ba ya'aga zi so ba mbörö ba nilaunia fefu, he ba danö niha Yehuda, ba he ba Yeruzalema, ba no lataŵi ia ba döla geu, no labunu. 40 Da'ö nisusugi Lowalangi, me no aefa zi dua wongi, ba no ibe'e oroma ia, 41 tenga ba niha sato, ha ba zamaduhu'ö andrö, nihönagö Lowalangi wanutuyu ya'ira, khöma, si no orudu manga khönia, zi no mamadu idanö awönia, me no aefa maoso ia moroi ba ngai zi mate.

42 Ba no iŵa'ö khöma wangombakha ba niha andre ba famaduhu'ö, wa da'ö nihonogöi Lowalangi sanguhuku niha sauri awö zi no mate. 43 Ya'ia nifaduhu'ö zama'ele'ö, fefu, wa ba döinia lasöndra wameta horö dozi si faduhu tödö khönia.

44 Ba lö'ö na saetu wehede andrö, ba aekhu Geheha ni'amoni'ö ba zamondrongo taroma li andrö fefu,

45 Ba tobali dödö zamati niboto, fefu, ha wa'ato ira, zi no fao khö Wetero, we'amöi, me telau göi ba niha baero game'ela andrö, Eheha ni'amoni'ö. 46 Larongo sa'ae, molau li bö'ö ira ba lasuno Lowalangi.

Ba imane Fetero: Hadia, tola tatenaŵa nidanö, fa böi tebayagö idanö da'e, si no manema Eheha ni'amoni'ö, si mane ya'aga? 47 Ba iŵa'ö khöra lafabayagö'ö idanö ira, ba döi Yesu Keriso. Ba la'andrö khönia, ena'ö i'aragö ia ma'ifu khöra.

Faza 11

Ibu'a ba hulunia Fetero me no ifa'amöi banua Yesu niha baero 

I. 1 Ba larongo sinenge ba talifusö, ba Yudaia misa, la'o'ö göi li Lowalangi niha baero.

2 Ba me so moroi si tou Wetero, me möi ba Yeruzalema, 3 ba lategu ia niboto, lamane: No möi'ö ba niha si lö muboto, no orudu manga ndra'ugö khöra.

4 Ba ibörötaigö Fetero, izara-zara wanutunö khöra, imane: 5 Sodo ba Yofe, mangandrö ndra'o; ba u'ila, me abeta nosogu, gangilata, nahia silalö mitou, hulö lembe sebolo, nifotaŵi-taŵi fatalinga si öfa, wanada ya'ia moroi ba mbanua si yaŵa, ba irugi ndra'odo. 6 Ba utöngö, ufaigi-faigi, ba u'ila bakha zaliŵa-liŵa ba danö, si öfa ahe, awö gutu ndru'u si fara'u ba kuökuö ba fofo ba dalu mbanua. 7 Ba urongo göi li, imane khögu: Faoso Fetero, taba ba a! 8 Ba umane: Ai tebai, Tua, me lö irai itörö mbawagu si lö sökhi ba si ra'iö. 9 Ba itema zui ligu sihede andrö, moroi ba mbanua si yaŵa, imane: Böi bali si lö sökhi nihaogö Lowalangi. 10 Ba medölu zi manö, ba tedöni zui miyaŵa, ba mbanua si yaŵa, fefu.

11 Ba hiza, ba da'ö sibai so baolayama nomo andrö, ba zi soga, niha andrö, nifatenge khögu, moroi ba Kaizaria. 12 Ba iŵa'ö khögu Eheha, möido awöra, böi manufa dödögu. Ba möi göi awögu dalifusö, si daönö andre, ba möiga yomo ba nomo niha andrö.

13 Ba i'ombakha'ö khöma, he wisa wangilania mala'ika andrö, yomo khönia, sanguma'ö: Fatenge ba Yofe, ba fakaoni'ö Zimoni andrö, nifotöi Fetero, 14 da'ö zanguma'ö khöu taroma li, fangorifiu, ba fangorifi zoroiyomou fefu.

15 Ba me ubörötaigö fahuhuo, ba aekhu Geheha ni'amoni'ö ba khöra, si mane ba khöda göi, ba mböröta. 16 Ba itörö tödögu niŵa'ö Zo'aya, me imane: "Idanö nibayagö Yohane, ba ya'ami, ba nibayagö Eheha ni'amoni'ö." 17 Ba na faoma game'ela, nibe'e Lowalangi khöra nibe'enia khöda, samati khö Zo'aya ya'ita, Yesu Keriso, ba ha niha ndra'o? Hadia tola utenaŵa Lowalangi?

18 Ba me larongo da'ö, ba lö hede-hedera, ba lasuno Lowalangi, lamane: Ba noa sa ibe'e ba niha baero göi Lowalangi wamalalini era-era ba wangorifi.

 Si föföna molo'ö ba Gandriokhia 

II. 19 Ba latöröi danö si no musaewe andrö, moroi ba wamakao andrö, si no tesao ba khö Zitefano, irugi danö Wönikia ba Kifero ba Andriokhia, ba lö la'ombakha'ö daroma li Loŵalangi, gofu ha khö, ha ba niha Yehuda. 20 Ba so ösa ba khöra, Dawa Gifero ba banua Girene, da'ö zangombakha ba Ndrawa Heleni göi, me larugi Gandriokhia, laturiagö khöra Yesu, So'aya. 21 Ba itolo ira tanga Zo'aya, ba ato zi faduhu tödö, la'o'ö khö Zo'aya.

22 Ba terongo duria andrö khöra, ba dögi dalinga mbanua Yesu ba Yeruzalema, ba lafatenge Mbaranaba, ba Gandriokhia. 23 Ba me irugi, me i'ila wa'ebua dödö Lowalangi andrö, ba omuso dödönia, ba ifarou dödöra fefu, ena'ö na la'aro'ö dödö wangiagö khö Zo'aya, 24 me no niha si sökhi ia ba me no fahöna khönia Geheha ni'amoni'ö, awö wamati. Ba ato niha si tefaböbö khö Zo'aya.

25 Ba möi ia ba Dareso, ba wangalui Saulo andrö, ba me no isöndra, ba i'ohe ba Gandriokhia. 26 Ba tobali döfi wa'ara falukha-lukha ira ba mbanua andrö, ba ato nifahaöra niha, ba ba Gandriokhia mböröta, wa labe'e töi nifahaö niha Keriso.

 Agabo 

III. 27 Ba me luo da'ö, ba möi misi tou ba Gandriokhia zama'ele'ö moroi ba Yeruzalema. 28 Ba maoso zi samösa da'ö, Agabo döinia, ifa'ele'ö moroi ba Geheha lofo sebua, si so dania ba guli danö ma'asagörö; salua me luo Kaizaro Kalaudio. 29 Ba lahonogöi ira nifahaö fefu, lafa'ohe'ö dolo-tolo ba dalifusö ba Yudaia, ebua labe'e sebua ana'a. 30 Ba alua göi lafa'ohe'ö khö zatua, Baranaba ba Saulo zolohe.

Faza 12

Labunu Yakobo 

I. 1 Me luo da'ö ibabaya ösa, mbanua Yesu, razo, Herode, ba wamakao ya'ira. 2 Ba ibunu si'öli Yakobo, talifusö Yakobo.

 Lakuru Wetero ba te'efa'ö 

II. 3 Ba me i'ila omasi niha Yehuda, ba itohugö, ifara'u'ö Wetero göi (Ba baŵa roti si lö mu'aisöni). 4 Ba me no ifara'u'ö, ba ifabe'e'ö ba gurunga, ibe'e ba danga zaradadu si mendröfa wa daöfa, ba wanaro ya'ia, edöna ifa'ele'ö ba niha sato, na aefa wasa. 5 Ba latarogö sa'ae Wetero ba gurunga.

Ba mangandrö khö Lowalangi mbanua, ba khönia, moroi si'aikö ba dödöra.

6 Ba me ifa'ele'ö ena'ö Herode, ba ba gotalua zaradadu si darua mörö Wetero, ba zi bongi andrö, dua rozi rate mbilagunia, ba so zanaro ba ngai mbawandruhö gurunga.

7 Ba hiza, so mala'ika Zo'aya, ba so haga, sihaga ba mbate'e andrö. Ba ibözi ngai Wetero, isusugi, imane: Faoso, aliogö! Ba atoru mbilagu ba dangania. 8 Ba imane khönia mala'ika andrö: Amöbö talu ba amadagahe mbadagahemö! Ba i'o'ö da'ö. Ba imane khönia: Amaru mbarumö sebua, ba o'ö ndra'o!

9 Ba möi ia baero, i'o'ö, lö i'ila wa si duhu nilau mala'ika andrö, iwai sa angilata ni'ilania. 10 Ba me no latörö naha zanaro, si föföna larugi, awö naha wanete da'ö, ba larugi mbawandruhö si'öli andrö, lala ba newali, ba teboka manö da'ö fönara; ba möi ira baero, latörö newali si sara, ba i'anema'ö iheta ia khönia mala'ika andrö.

11 Ba imane Fetero, me i'era-era tödönia: Awena u'ila, si ndruhu-ndruhu, no ifatenge mala'ikania So'aya, ba no i'efa'ö ndra'o ba danga Herode ba ba nibalo-baloi niha Yehuda fefu.

12 Ba me no aboto ba dödönia da'ö, ba irugi nomo Maria andrö, ina Yohane, nifotöi Mareko; ba no ato zowulo ba da'ö, mangandrö.

13 Ba me ibökö mbawandruhö föna, ba so nono alawe, Rode döinia, ba wamondrongo, 14 ba me irongo li Wetero, ba lö ibokai mbawandruhö, ba wa'omuso dödö, fagohi ia, isaŵa yomo, i'ombakha'ö, so baero Wetero. 15 Ba lamane khönia: Owöhö'ö! Ba lö iböhöli, si duhu iŵa'ö. Ba lamane: Mala'ikania.

16 Ba itohugö wamökö Fetero; ba me labokai, ba la'ila ia, ba tobali dödöra. 17 Ba ifazaŵa dangania khöra, böi humede ira, ba idunö-dunö, heiwisa So'aya, wangefa'ö ya'ia ba gurunga, ba imane: Mi'ombakha'ö khö Yakobo ba ba dalifusö. Ba mofanö ia, isaŵa naha bö'ö.

18 Ba me moluo, ba tenga ha ma'ifu ŵa'abu dödö zaradadu andrö, hadia khö Wetero andrö. 19 Ba me isofu ia Herode ba me lö isöndra, ba isekhegö zanaro, ba iŵa'ö labunu.

Ba möi ia misi tou, iröi Yudaia, isaŵa Kaizaria, ba da'ö soso ia.

 Fa'amate Herode 

III. 20 Ba so wönunia sabölö-bölö ba mbanua Diro ba ba mbanua Zidona. Ba möi ira khönia, ha sara dödö, lafawe'e Mbalaso andrö, mandru yomo khö razo ba la'andrö wangatulö, me ba danö razo andrö lasöndra mbalazora.

21 Ba ha samuza mo'ökhö, ba i'obaru mbaru razo Herode mudadao ia ba dadaomania andrö, ba muhede ia khöra. 22 Ba mu'ao niha sato khönia: Li Lowalangi da'ö, ba tenga li niha. 23 Ba i'anema'ö ibözi ia mala'ika Zo'aya, me tenga Lowalangi ifosumange; ba mate ia, ni'a gukuö.

24 Ba monönö-nönö li Lowalangi, tobali ato ira. 25 Ba mangawuli Mbaranaba, awö Zaulo, moroi ba Yeruzalema, me no la'asiwai wame'e tolo-tolo andrö, ba la'ohe awöra Yohane andrö, nifotöi Mareko.

Faza 13

Fekoli Waulo si föföna ba niha baero 

I. 1 Ba so ba Gandriokhia, ba mbanua Yesu ba da'ö, zama'ele'ö ba samahaö, Baranaba andrö ba Simeoni, nifotöi Nigero, ba Lukio, banua Girene, ba Mena'e, awö Herode, salaŵa andrö ba zi sagörö ni'o'öfa tanö, me iraono ira, ba Saulo.

2 Ba me lafosumange Zo'aya ba me mamoni ira, ba imane Eheha ni'amoni'ö: Mi'oniagö khögu Mbaranaba andrö, awö Zaulo ba halöŵö andrö, ba nikaonigu ya'ira. 3 Ba mamoni ira, ba mangandrö, ba latufa högöra tanga, ba lafofanö.

4 Ba ya'ira, nifatenge Geheha ni'amoni'ö, ba möi misi tou ba Zeloikia, ba moroi ba da'ö moloyo ira, lasaŵa Gifero. 5 Ba me no larugi Zalami, ba mangombakha li Lowalangi ira, ba zekola niha Yehuda. Ba fao göi khöra Yohane, ngoni-ngonira.

 Elima sebua elemu 

II. 6 Ba me latöröi hulo andrö, ma'asagörö, irugi Wafo, ba falukha ira niha sebua elemu, sama'ele'ö sofaya, niha Yehuda, Bariyesu döinia, 7 si so khö gumandru, Seregio Faulo; ba no niha satua-tua gumandru andrö. Ba ifakaoni'ö khönia ndra Baranaba Saulo kumandru andrö, omasi ia ifondrondrongo li Lowalangi. 8 Ba itenaŵa ira Elima, (si manö döinia, na la'ali) sebua elemu andrö, i'alui wamaelungu kumandru, fa böi faduhu dödönia. 9 Ba inehegö ia Saulo, sotöi Faulu göi, si no fahöna Eheha ni'amoni'ö,, 10 imane: He ono Gafökha, si no fahöna fa'onekhe ba falimosa fefu, sanuzu tödö satulö fefu, hadia ia, lö öbato wamila'ö lala sadölö andrö khö Zo'aya? 11 Ba iada'e ba hiza, ba ikhamö ndra'ugö tanga Zo'aya ba au'a ndra'ugö, ba lö ö'ila luo, irege no irugi baŵa khöu. Ba i'anema'ö ihawui ia fa'andrundrumö ba fa'ogömi-gömi, ba mowaö-waö ia misa, mangalui solohe tangania. 12 Ba me i'ila da'ö kumandru, ba faduhu dödönia, tobali dödönia ba huku Zo'aya.

 Huhuo Waulo ba Gandriokhia ba Wizidia 

III. 13 Ba moloyo ndra Faulo, la'otarai Wafo, lasaŵa Werege ba Wambilia; ba iröi ira Yohane, mangawuli ba Yeruzalema. 14 Ba ya'ira, ba latörö danö, ba larugi Gandriokhia ba Wizidia, ba möi ira ba zekola, me luo sabato, mudadao ira.

15 Ba me no aefa wombaso sura goroisa, awö zura zama'ele'ö, ba lafahede'ö khöra satua zekola, lamane: Na so hadia ia khömi, ya'ami, ira talifusö, niŵa'ö ba zato, famarou dödö, ba miŵa'ö.

16 Ba maoso Waulo, ifazaŵa dangania, ba imane: He ya'ami, Iraono Gizeraeli ba ya'ami, sangata'ufi Lowalangi, mifondrondrongo! 17 No ituyu ndra tuada Lowalangi Ndraono Gizeraeli andrö, ba no i'ebua'ö soi andrö, me si fatewu ira ba danö Miserayi, ba no iheta ira ba da'ö tangania sabölö andrö.

18 Ba mato öfa wulu fakhe wa'ara irorogö ira ba danö si mate andrö,, 19 ba fitu soi ihori ba danö Gana'ana ba ibe'e khöra danöra andrö, ondröita mitou.

20 Ba aefa da'ö, ba i'asogö khöra zanguhuku, mato öfa ngaotu a lima wulu fakhe wa'ara, irugi Zamu'eli, sama'ele'ö andrö. 21 Ba i'otarai da'ö, ba la'andrö razo, ba ibe'e khöra Lowalangi Zaulo andrö, ono Gisi, mado Mbeniyami, öfa wulu fakhe. 22 Ba me no itibo'ö da'ö, ba ibe'e razo Dawido andrö, nifaduhu'önia, me imane: "No usöndra Dawido, ono Giza'i andrö, niha somasi dödögu, solo'ö fefu zomasido."

23 Ba ma'uwu da'ö no i'asogö Lowalangi sangorifi Iraono Gizeraeli Yesu, dali gamabu'ula li andrö, 24 me no aefa i'ombakha'ö Yohane föna wa'asonia andrö, wamayagö idanö andrö, ba wamalalini era-era, ba Ndraono Gizeraeli fefu.

25 Ba me awai halöŵö Yohane andrö, ba imane: Hadia ba dödömi, ha niha ndra'odo? Tenga ya'odo; hiza sa, so furigu dania zambö ndra'o utoto'ö mbadagahe ba gahenia. 26 He ya'ami, ira talifusö, madou Gaberahamo, ba ha niha ba khömi, sangata'ufi Lowalangi, khömi tefa'ohe'ö daroma li fangorifi andrö. 27 Lö'ö sa aboto da'ö ba dödö mbanua Yeruzalema, ba he ba dödö zalaŵara, ba itörö göi li zama'ele'ö andrö, nibaso-baso, ero na luo sabato, labe'e, me la'etu'ö huku. 28 Ba he lö nisöndrara börö wamunu, ba la'andrö zui khö Wilato, labunu ia. 29 Ba me no latörö fefu zi so ba zura ba khönia, ba laheta ia ba döla geu, labe'e ba lewatö.

30 Ba no isusugi Lowalangi, moroi ba ngai zi mate. 31 Ara ma'ifu i'oroma-roma'ö ia khöra, si fao khönia moroi ba Galilaia, we'amöi misi yaŵa ba Yeruzalema, samaduhu'ö ya'ia iada'e ba niha sato.

32 Ba ya'aga mangombakha khömi amabu'ula li andrö khö ndra tua, wa no itörö sibai da'ö Lowalangi ba ma'uwu, khöda, me isusugi Yesu. 33 Si mane si so ba zinunö fanete zi föföna andrö: "Onogu ndra'ugö, ma'ökhö andre no mo'onodo ya'ugö." 34 Ba imane wangombakha fanusuginia ya'ia moroi ba ngai zi mate, fa lö'ö sa'ae mangawuli ia ba wa'obou: "ube'e khömi ni'amoni'ö andrö khö Dawido, si ndruhu andrö." 35 Me imane göi ba zi sambua: "Lö öfa'ila'ö wa'obou ba ni'amoni'ö andrö khöu. 36 Noa sa mate Dawido, me no i'o'ö dödö Lowalangi, ba niha si sagötö andrö, si faendronga khönia, ba no te'orudugö ia khö ndra tuania, ba no i'ila wa'obou. 37 Ba lö ni'ila nisusugi Lowalangi andrö fa'obou.

38 Andrö ya'aboto ba dödömi, ya'ami, ira talifusö, te'ombakha'ö khömi wangefa horö, soroi ba da'ö; 39 fefu zi tebai aefa khömi ba goroisa Moze, ba aefa ba da'ö, ba zamati fefu. 40 Andrö mifaigi, fa lö itörö ami niŵa'ö ba zura zama'ele'ö andrö: 41 "Mifaigi, ya'ami, si lö ba dödö, ba ya'ahöli-höli dödömi, yalö oroma ami sa'ae; me uhalö halöŵö ba götömi, halöŵö ba zi lö faduhu dödömi, na so zanutunö ya'ia khömi."

42 Ba me laröi zekola, ba la'andrö khöra lafuli, la'ombakha'ö khöra daroma li andrö, na luo sabato dania. 43 Ba me no aefa zekola, ba ato niha Yehuda, awö zi no möi banuara, samosumange Lowalangi, solo'ö ira Faulo Baranaba. Ba fahuhuo ira khöra, lafarou dödöra, fa böi labulö'ö ira ba wa'ebua dödö Lowalangi andrö.

 Lafakao ia niha Yehuda 

IV. 44 Ba me luo sabato fanete da'ö, ba arakha samba banua manö andrö zangondrasi, ba wamondrongo taroma li Zo'aya.

45 Ba me la'ila niha sato andrö niha Yehuda andrö, ba tesao wa'afökhö dödöra ba lafadaö niŵa'ö Waulo, mamadaö ba manandraŵa.

46 Ba lamane ira Faulo Baranaba, lö aiŵö ira: Lö tola lö te'ofönai'ö khömi wangombakha taroma li Lowalangi, ba me mitimba ia, me tenga si nangea mitema wa'auri si lö aetu andrö, miŵa'ö, ba hiza, ba masaŵa niha baero. 47 Si manö sa ni'oroi'ö Zo'aya khöma: "No ube'e haga niha baero ndra'ugö, ena'ö fangorifi ndra'ugö, irugi ba wondrege danö".

48 Ba me larongo da'ö niha baero, ba omuso dödöra ba lasuno daroma li Zo'aya, ba mamati, ha wa'ato nihonogöi ba wanema fa'auri si lö aetu. 49 Ba te'ombakha'ö daroma li Zo'aya, ba danö andrö ma'asagörö.

50 Ba lafarou niha Yehuda ndra'alawe zalaŵa, sangata'ufi Lowalangi, awö zalaŵa mbanua, ba tobali lagohi ndra Faulo Baranaba, lafofanö ira ba danöra.

51 Ba ya'ira, ba la'anotogö khöra gawu-gawu andrö ba gahera, möi ira ba Nikonia. 52 Ba fahöna ba nifahaö wa'omuso dödö ba Eheha ni'amoni'ö.

Faza 14

Fe'aso ndra Faulo Baranaba ba Nikonia 

I. 1 Ba ba Nikonia, ba fao ira we'amöi ba zekola niha Yehuda, ba ba wangombakha'öra, ba faoma mamati, he niha Yehuda, ba he Dawa Heleni, ato ira. 2 Ba lafarou dödö niha baero niha Yehuda si lö molo'ö, lafabörö ba dalifusö. 3 Ba ara zui ma'ifu ira ba da'ö, lö aiŵö ira wangombakha, börö Zo'aya, samaduhu'ö taroma li fa'ebua dödönia; ibe'e khöra, lafazökhi tangara dandra, awö gila-ila.

4 Ba fabali dödö mbanua andrö, so zi fa'awö ba niha Yehuda, ba so zi fa'awö ba zinenge. 5 Ba me maoso dödö niha baero, awö dödö niha Yehuda, fabaya salaŵara, ba wamakao ya'ira ba ba wanebu kara,

6 ba me terongo khöra, ba moloi ira, lasaŵa mbanua Lika'onia, Lisitera ba Dareba, ba ba zi fasui andrö. 7 Ba da'ö la'ombakha'ö duria somuso dödö.

 Fe'asora ba Lisitera 

II. 8 Ba so ba Lisitera niha, sidao-dao, si tebai mofanö, sombuyu-mbuyu töla, moroi ba dalu ninania, alukhö mowaö-waö ia. 9 Ba irongo, me fahuhuo Waulo.

Ba inehegö ia Faulo, i'ila, so khönia wamati, wa tola döhö wökhönia, 10 ba imane, ebua linia: Atulö'ö wezizio ba gaheu!

Ba i'amaröga'ö ya'ia ba mowaö-waö.

11 Ba me la'ila niha sato nilau Waulo, ba lamane ba li Lika'onia: No tobali fakhili-khili ndra Lowalangi ba niha, ba no möi mitou khöda. 12 Ba labe'e töi Mbaranaba Yufitero ba töi Waulo, ba Merekuri, me ya'ia zi fahuhuo.

13 Ba i'ohe ba mbawa göli göröbao ba bunga ere Yufitero andrö, si so ba ngai mbanuara, ba möi awönia niha sato, lafosumange ira ena'ö.

14 Ba me larongo da'ö sinenge Baranaba ba Faulo, ba lasika nukhara, fagohi ira lasaŵa zato, mu'ao ira, lamane: 15 He ya'ami, hana wa mimanö? Niha göi ndra'aga, si mane ya'ami, sangombakha khömi turia somuso dödö, ena'ö miröi waya andrö, ba ena'ö mifuli ami khö Lowalangi sauri, samazökhi banua si yaŵa, awö danö, awö nasi, awö nösi fefu; 16 si no manehe ba götö si no numalö, latörö larara niha baero fefu; 17 he ŵa'ae lö ibini'ö ia, wanolo, wame'e khömi teu moroi yaŵa ba baŵa sowua zinanö, ba wangabuso tödömi ö ba fa'omuso dödö.

18 Ba me laŵa'ö da'ö, ba ha si'aikö fanenaŵa sato, fa lö lafosumange ira.

19 Ba so niha Yehuda, si otarai Gandriokhia ba Ikonia, ba lafarou niha sato, ba latebu kara Waulo, ba lafondröni hakhi baero mbanua, lawai no mate ia.

20 Ba me lafasui ia nifahaö, ba maoso ia, möi ia miyomo. Ba sara wongi aefa da'ö, ba mofanö ia, awö Mbaranaba, lasaŵa Ndrarebe.

 Fangawulira ba Gandriokhia 

III. 21 Ba la'ombakha'ö duria somuso dödö ba mbanua andrö, ba me no ato nibali'öra nifahaö, ba lafuli ira ba Lisitera ba ba Nikonia ba ba Gandriokhia. 22 La'a'aro'ö dödö nifahaö, lafarou dödöra, fa böi labulö'ö ira ba wamati; laŵa'ö khöra, lötolalö oya zi göna ita famakao ba lala ba mbanua Lowalangi andrö. 23 Ba me no ladozigö banua, wanutuyu satua khöra, ba mangandrö ira ba mamoni, wanou'ö ya'ira ba danga Zo'aya, ba zamati ira.

24 Ba latörö Wizidia, lasaŵa Wambilia. 25 Ba me no la'ombakha'ö daroma li ba Werege, ba möi ira misi tou ba Gatalia. 26 Moroi ba da'ö moloyo ira, lasaŵa Gandriokhia, ba nitou'ö ya'ira ba wa'ebua dödö Lowalangi, ba halöŵö andrö, nihalöra.

27 Ba me larugi, ba lafalukha'ö mbanua, la'ombakha'ö he iwisa Lowalangi khöra, awö wa no ifolala ba wamati niha baero. 28 Ba ara ma'ifu ira ba da'ö, awö ndra nifahaö.

Faza 15

Falukhata zinenge ba Yeruzalema ba huhuo ba wamoto andrö 

I. 1 Ba so zi möi misi tou ösa moroi ba Yudaia, lafahaö dalifusö, lamane: Na lö laboto ami, na lö mi'o'ö huku Moze, ba tebai misöndra wa'auri andrö. 2 Ba me tobali fabali dödö, ba me tenga side-ide huhuo ndra Faulo Baranaba khöra, ba lahonogöi, möi misi yaŵa ndra Faulo Baranaba ba awöra bö'ö ösa, ba zinenge ba ba zatua, ba Yeruzalema, ba huhuo andrö. 3 Ba ya'ira, me no lafasao ira banua, ba latörö Wönikia ba Samaria, ladunö-dunö wolo'ö niha baero andrö, omuso sibai dödö dalifusö fefu labe'e.

4 Ba me larugi Yeruzalema, ba latema ira banua ba sinenge ba satua; ba la'ombakha'ö he wisa Lowalangi khöra.

5 Ba maoso ösa zi faehu huku andrö, farizaio, si no mamati, lamane: Lö tola lö laboto ira, ba lötolalö laŵa'ö khöra, la'o'ö goroisa Moze.

6 Ba falukha ndra sinenge, awö zatua, ba wame'e ba huhuo niŵa'öra andrö.

7 Ba me oya huhuo, ba maoso Wetero, ba imane khöra: He ya'ami, ira talifusö, mi'ila, wa no ara sa'ae, me ihonogöi Lowalangi ba khöda, ena'ö khögu larongo niha baero daroma li turia somuso dödö andrö ba wamati. 8 Ba no ifaduhu'ö ira Lowalangi, sangila tödö niha, me ibe'e khöra Geheha ni'amoni'ö, si mane khöda göi, 9 ba ma'ifu lö ifaehusi ira khöda, wangehao tödöra famati andrö. 10 Ba iada'e, ba hana wa mitandraigö Lowalangi, wangahare'ö kalo ba mbagi ndra nifahaö, si tebai ta'ohe, he ira tuada mege, ba he ya'ita. 11 Ba no faduhu dödöda, wa moroi ba wa'ebua dödö Zo'aya, Yesu, wa te'orifi ita, ha sara lala, khöra göi.

12 Ba lö hede-hede zato fefu, lafondrondrongo khö Mbaranaba ba khö Waulo, sanutunö ha wa'oya nifazökhi Lowalangi tandra ba ila-ila tangara, ba niha baero.

13 Ba me no labato wehede, ba itema lira Yakobo, imane: He ya'ami, ira talifusö, mifondrondrongo khögu! 14 No idunö-dunö Simoni, wa no i'ofönai'ö Lowalangi wamaigi soi andre, si ha sambua, nituyu ba niha baero, ba döinia andrö. 15 Ba si faudu da'ö niŵa'ö zama'ele'ö, si mane si so ba zura: 16 "Aefa da'ö, ba ufulido, ba ufuli u'otomosi nose Dawido andrö, si no aso'a, ufuli u'otomosi zadudunia, ufuli u'a'azökhi ia, 17 ena'ö la'alui Zo'aya si tosai niha, fefu soi, ba zi no mutötöi töigu, iŵa'ö So'aya, 18 samarongogö da'ö i'otarai götö föna sa'ae." 19 Andrö, ni'ŵa'ögu, tenga nifakao zolo'ö andrö khö Lowalangi, niha baero, ba tafazökhi zura khöra, 20 ena'ö böi lababaya wana'unöi ya'ira ba nadu andrö, ba fohorö, ba nitögi bagi, ba do. 21 I'otarai mböröta, ba dozi banua, ba so sa khö Moze zangombakha ya'ia, me labasobaso ba zekola, ero na luo sabato.

 Sura ba da'ö ba niha Keriso ba Gandriokhia 

II. 22 Ba omasi ndra sinenge, awö zatua, awö mbanua fefu, latutuyu niha ba khöra, nifatenge ba Gandriokhia, awö ndra Faulo Baranaba, Yuda andrö, sotöi Barasaba, ba Sila satua dalifusö. 23 Lafa'ohe'ö khöra zura, lamane: "Lafahowu'ö sinenge ba talifusö satua dalifusö andrö ba Gandriokhia ba ba Ziria ba ba Gilikia, si no niha baero mböröta. 24 Me no marongo, no lafawukaisi dödömi huhuora ösa, si otarai ba khöma, lö sökhi-sökhi dödömi labe'e, si lö oroisama; 25 andrö maŵa'ö, me no ha sara dödö, matutuyu niha nifatenge khömi, awö zomasiga andrö, Baranaba, ba Faulo andrö, 26 niha si no mangositengagö nosora, börö döi Zo'aya ya'ita andrö, Yesu Keriso.

27 Ba no mafatenge ndra Yuda Sila, sangombakha göi khömi, si manö göi. 28 Noa sa omasi Geheha ni'amoni'ö ba ya'aga göi, böi sa'ae lafonoro ami, baero zi lötolalö'ö andrö: 29 Fa böi mibabaya gö nadu, ba do, ba nitögi bagi, ba fohorö; na lö mibabaya da'ö, ba ohahau dödömi, ya'ahowu ami!"

30 Ba me no lafofanö ira, ba möi ira misi tou ba Gandriokhia, lafalukha'ö zato ba labe'e ba dangara zura andrö. 31 Ba me no labaso, ba omuso dödöra, ba wondrara dödö andrö. 32 Ba oya huhuo ndra Yuda Sila fondrara dödö ba fangarö dödö dalifusö, me no sama'ele'ö ira göi.

33 Ba me no ara ma'ifu ira, ba lafofanö ira talifusö ba zamatenge ya'ira, lafahowu'ö ira. 34 Ba omasi Zila, toröi ia.

 Fabali ira Mbaranaba Waulo 

III. 35 Ba la'iagö Gandriokhia ira Faulo Baranaba, mamahaö ira ba mangombakha taroma li Zo'aya, ba ato na nawöra bö'ö.

36 Ba lö ara, ba imane Faulo khö Mbaranaba: Tafuli ita, tafaigi dalifusö tadozigö banua misa, ba ni'ombakha'öda taroma li Zo'aya; he wisa ira.

37 Ba omasi Mbaranaba la'ohe awöra göi Yohane andrö, sotöi Mareko. 38 Ba niŵa'ö Waulo, tenga si nangea, na la'ohe awöra zi no fabali khöra no, ba Wambilia, si lö möi awöra ba halöŵö no.

39 Ba tobali faoma möfonu ira khö nawöra, irege fabali ira, ba i'ohe awönia Mareko andrö Baranaba, moloyo ira, lasaŵa Gifero.

40 Ba i'ohe Zila Faulo, ba mofanö, me no latou'ö ia ba wa'ebua dödö Lowalangi talifusö. 41 Ba itörö Ziria ba Kilikia, i'a'aro'ö dödö mbanua Yesu.

Faza 16

I'ohe Dimoteo Faulo 

I. 1 Ba irugi si tou Ndrarebe ba Lisitera, ba hiza, so ba da'ö nifahaö, Timoteo döi, niha Yehuda ninania, samati, ba Dawa Heleni namania. 2 Sökhi duriania ba dalifusö, ba Lisitera ba ba Nikonia. 3 Ba omasi Waulo, na möi awönia da'ö. Ba ihalö, iboto, börö niha Yehuda, si so ba mbanua andrö, oi dozi sa la'ila, wa Dawa Heleni namania.

4 Ba me latöröi mbanua, ba lafa'ema khöra goroisa andrö, ni'o'ö, nihonogöi zinenge ba satua, ba Yeruzalema. 5 Ba itugu sa aro dödö mbanua, wamati, ba ero ma'ökhö tedou wa'atora.

6 Ba latörö Wirigia, awö danö Galatia, me no itenaŵa ira Eheha ni'amoni'ö, fa böi ba Azia la'ombakha'ö daroma li.

7 Ba me larugi tanö ba Mizia, ba latandraigö we'amöi ba Mbitinia, ba lö ifa'amöi ira Eheha Yesu. 8 Ba lahene Mizia, larugi si tou Deroa.

 Isaŵa Makedonia 

II. 9 Ba oroma khö Waulo gangilata, ba zi bongi, Dawa Makedonia. So ia, mangandrö ia khönia, imane: Ae si yefo, ba Makedonia, orifiga. 10 Ba me aefa i'ila gangilata andrö, ba i'anema'ö ma'alui we'amöi ba Makedonia, me masöndra tödöma, Lowalangi zogaoni ya'aga, ba wangombakha turia somuso dödö khöra. 11 Moloyo ndra'aga, maröi Deroa, madölöga ba Zamoterake, ba mahemolu ö, ba marugi Neafoli. 12 Moroi ba da'ö masaŵa Wilifi, sebua mbanua ba Makedonia tanö andrö, banua nifataro. Ba ara ma'ifu ndra'aga ba mbanua andrö. 13 Ba me luo sabato, ba möiga baero mbanua, ba zinga nidanö, ba da'ö möi ira mangandrö maŵa'ö, ba dumadaoga, fahuhuoga ba ndra'alawe, si no möi ba da'ö.

 Folo'ö Lidia andrö 

III. 14 Ba ifondrondrongo ira alawe, Lidia döi, saniaga baru luo, banua Diatira, sangata'ufi Lowalangi; ba ibokai dödönia So'aya, fa lö olifu ia, niŵa'ö Waulo. 15 Ba me no tebayagö idanö ia awö zoroiyomonia, ba mangandrö ia khöma, imane: Na ba dödömi, samati khö Zo'aya ndra'odo, ba mi'ae yomo ba nomogu, mi'iagö da'ö, ba iforege wanguma'ö khöma.

 Folo'ö zanaro ba gurunga andrö 

III. 16 Ba me möiga mangandrö ba falukhaga zawuyu ono alawe, si so bekhu waetasa, ebua lasöndra sokhö ya'ia ibe'e, ba waetasania andrö. 17 Ba i'o'öga, ira Faulo ndra'aga, mu'ao ia, imane: Enoni Lowalangi Fondrege zalaŵa niha andrö, sangombakha khömi lala wangorifi. 18 Ba ara si manö-manö ia.

Ba mofönu Waulo, ibali'ö ia, imane ba mbekhu andrö: uŵa'ö khöu, ba döi Yesu Keriso, heta'ö khönia.

Ba i'anema'ö iheta ia.

19 Ba me la'ila sokhö ya'ia, no aheta mbörö wangaluira andrö, ba lara'u ndra Faulo Sila, ladöni ba kade ba zalaŵa.

20 Ba la'ohe khö gumandru, lamane: Lafakuyu khöda mbanua niha andre, ba no niha Yehuda ira; 21 la'ombakha'ö huku si lö tola tatema, si lö tola ta'o'ö, me Dawa Roma ita.

22 Ba maoso göi niha sato khöra; ba laheta khöra nukhara ira kumandru ba laŵa'ö, labözi. 23 Ba me no laforege wamözi ya'ira, ba lakuru, laŵa'ö khö zanaro ba gurunga, ihaogö wanaro ya'ira. 24 Ba me no irongo goroisa andrö, ba ibe'e ira ba gurunga tanö bakha, ikalo gahera.

25 Ba mato talu mbongi, ba mangandrö Waulo, awö Zila, lasuno Lowalangi, ba lafondrondrongo khöra nikuru.

26 Ba i'ozumagö so ndruru sabölö-bölö, irege dumögö-dögö lata-lata gurunga. Ba i'anema'ö teboka mbawandruhö fefu, ba oi dozi aefa rate khöra.

27 Ba me tokea zanaro ba gurunga, me i'ila, no teboka mbawandruhö gurunga, ba isöbi wöda, ibunu ia ena'ö, iwai no moloi nikuru.

28 Ba mu'ao Waulo, ebua linia, imane: Böi fakiko'ö, dozi sa so ndra'aga ba da'e!

29 Ba iŵa'ö wandru, isaŵa si bakha, fagohi, ituhi danö, föna ndra Faulo Sila, manizi-nizi, 30 ba ifasao ira baero, imane: He uwisa, Tua, fa usöndra wangorifi?

31 Ba lamane: Amati khö Zo'aya, Yesu, ba te'orifi ndra'ugö, awö zoroiyomou fefu. 32 Ba la'ombakha'ö khönia daroma li Zo'aya ba ba si so ba nomonia fefu.

33 Ba ihalö ira, ba da'ö sibai, ba zi bongi, isasai khöra zesokho ba wamözi andrö, ba i'anema'ö tebayagö idanö ia, awö zoroiyomonia fefu. 34 Ba i'ohe ira yomo, ibe'e göra, ba owua-wua dödönia, me no samba omo manö ira mamati ba Lowalangi.

35 Ba me no moluo, ba lafatenge wazuri ira kumandru, lamane: Efa'ö niha andrö! 36 Ba i'ombakha'ö sanaro ba gurunga lira andrö khö Waulo, imane: No lafatenge ira kumandru, ena'ö la'efa'ö ami. Ba iada'e, ba mi'ae baero, mi'ofanö, ya'ohahau dödömi!

37 Ba imane khöra Faulo: No labözi ndra'aga, ba zanehe niha, lö musekhegö, he ŵa'ae banua Roma ndra'aga, ba no lakuru ndra'aga, ba hadia, labini'ö iada'e wamofanö ya'aga? Böi sa! Ndramöi sa'ae, ya'ira andrö, ba wangefa'ö ya'aga.

38 Awena la'ombakha'ö fazuri khö ndra kumandru niŵa'öra andrö. Ba ata'u ira, me larongo, wa banua Roma ira; ba möi ira, la'o'ou, 39 la'ohe baero, la'andrö khöra, laheta ira ba mbanuara.

40 Ba me no laröi gurunga, ba möi ira khö Lidia andrö; ba me la'ila dalifusö, ba lafarou dödöra, ba mofanö ira.

Faza 17

Fe'aso Waulo ba Desalonika 

I. 1 Ba me no latörö Gambifoli, awö Gafolonia, ba larugi Desalonika, ba zi so sekola niha Yehuda.

2 Ba me no huku Waulo zi manö, ba möi ia bakha khöra, ba tölu sabato lahuhuo'ö zi so ba zura. 3 Ibokai khöra, i'oroma'ö khöra, wa lötolalö tefakao Keriso ba maoso moroi ba ngai zi mate, awö wa da'ö Keriso, Yesu andrö, ni'ombakha'ögu khömi, iŵa'ö.

4 Ba so ösa ba khöra zi faduhu tödö, ba fao-fao ira khö ndra Faulo Sila, ba ato göi Ndraŵa Heleni, sangata'ufi Lowalangi, ba ira alawe zalaŵa, ato.

5 Ba mofönu niha Yehuda, lahalö awöra niha si lö halöŵö, ösa, niha si lö sökhi, la'ekhugö niha, lafawukaisi dödö mbanua, lasaŵa nomo Yaso andrö, la'alui ira, la'ohe ba niha sato ena'ö. 6 Ba me lö lasöndra ira, ba lasöbi ba zalaŵa mbanua Yaso andrö, awö dalifusö ösa, mu'ao ira, lamane: "No möi ba da'e göi niha andrö, samawukaisi ösi guli danö ma'afefu! 7 Ba no ifa'amöi ira baomo khönia Yaso, tomenia, ba dozi ira, ba lasaŵö goroisa kaizaro, wanguma'ö, tanöbö'ö razo, Yesu andrö."

8 Ba tobali dödö zato, labe'e, awö dödö zalaŵa, samondrongo da'ö. 9 Ba me no lafali'ö ira khöra Yaso ba awönia, ba la'efa'ö da'ö.

 Fe'asonia ba Mberoia 

II. 10 Ba la'anema'ö talifusö, lafofanö ba Mberoia ndra Faulo Sila, ba zi bongi; ba me larugi, ba möi ira ba zekola niha Yehuda. 11 Ba si sökhi tödö da'ö, moroi ba zi so ba Desalonika, omasi ira lafondrondrongo daroma li, ero ma'ökhö la'alu-alui ba zura, na si ndruhu. 12 Ba ato ba khöra zamati, ato göi ma'ifu zalaŵa Ndrawa Heleni, ira alawe ba iramatua.

13 Ba me larongo niha Yehuda, ba Desalonika, wa ba Mberoia göi i'ombakha'ö li Lowalangi Faulo, ba möi ira, lafawukaisi dödö zato ba da'ö göi, lafakuyu.

14 Ba la'anema'ö lafofanö Waulo talifusö, ena'ö isaŵa mbewe nasi; ba toröi furi ba da'ö Zila ba Timoteo. 15 Ba lafasao Waulo awönia, irugi Natena, ba i'oroi'ö khöra, laŵa'ö khö ndra Sila Timoteo, ena'ö lata'i-ta'i, we'amöi khönia, ba mofanö ira.

 Fe'asonia ba Natena 

III. 16 Ba me ibalo-baloi ira ba Natena Faulo, ba mofönu bakha dödönia, me i'ila, no fahöna nadu ba mbanua. 17 Andrö fahuhuo ia ba zekola ba niha Yehuda, ba ba zangata'ufi Lowalangi, ba ba kade, ero ma'ökhö, ba zi so ba da'ö.

18 Ba falukha khönia göi ösa wilosofo, efikuraio ba sito'iko, ba lamane ösa: Hadia niŵa'ö zi fawea-wea andrö? Ba so zanguma'ö: Hulö na sangombakha Lowalangi bö'ö ia; me i'ombakha'ö khöra Yesu ba femaoso zi mate andrö.

19 Ba lasöbi ia, la'ohe ba hili-hili Garesi, lamane: Hadia, tola marongo, hadia huku si bohou andrö, ni'ombakha'öu? 20 Si bohou sa öfarongogö khöma, andrö omasiga, marongo, hadia ia. 21 Awai sa zomasi mbanua Natena andrö fefu, awö niha bö'ö, si no fatewu khöra, ha fangombakha ba famondrongo si bohou so.

22 Ba ba dalu hili-hili Garesi so Waulo, ba imane: He ya'ami, banua Natena! oroma manö khögu, wa no sabölö mangata'ufi Lowalangi ami. 23 Me utöröi wamaigi sibai nifosumangemi, ba noa sa usöndra göi naha wame'e sumange, nisura yaŵa: "khö Lowalangi si lö ta'ila." Ba ni'ata'ufimi andrö, he lö mi'ila ia, da'ö ni'ombakha'ögu khömi. 24 Lowalangi andrö, samazökhi danö'a ba ösinia, fefu, ba lö i'onahia gosali nifazökhi tanga niha, me no So'aya sorugo ia, ba So'aya tanö; 25 tebai göi tefosumange ia tanga niha, hulö na moguna khönia hadia ia, me no ya'ia zame'e ba niha fefu noso ba hanu-hanu, awö fefu hadia ia. 26 Ba moroi khönia wa no dumadao fefu soi niha ba guli danö ma'asagörö, si ha sambua böröta; ba no i'ötö khöra mbongi, no ihönagö ihonogöi, awö nola nahara andrö.

27 Ena'ö la'alui Lowalangi, ma atö la'ila lababaya ia ba lasöndra, me lö'ö sa atö aröu ia khöda fefu; ba khönia sa auri ita, 28 ba khönia maliŵa-liŵa ita, ba khönia so ita, si mane niŵa'ö zanunö ösa khömi göi: "Nga'ötönia sa ita." 29 Ba me no nga'ötö Lowalangi ita, ba lö tola taŵa'ö tötöda, no fakhili-khili Lowalangi ba gana'a, ba ma ba wirö, ba ma ba gara, ba wamaedo nifazökhi niha, ba wa'atukania ba ba nisöndra dödönia. 30 Ba noa sa i'osilömilagö Lowalangi götö me lö la'ila watahögö niha, ba iada'e, ba iŵa'ö ba niha fefu wamalalini era-era, 31 gofu heza so ira, me no i'ötö mbongi, ba nihukunia dania ösi guli danö, i'atulö'ö wanguhuku, so zanguhuku, si no ihonogöi, wangoro'ö famati ba niha fefu, wanusugi ya'ia moroi ba ngai zi mate.

32 Ba me larongo wemaoso zi mate andrö, ba so za'iki ösa, ba so göi zanguma'ö: Mafuli mafondrondrongo na khöu da'ö.

33 Ba iheta ia khöra Faulo. 34 Ba lö laröi ia iramatua ösa ba mamati, samösa göi Dionizio, salaŵa rafe ba hili-hili Garesi andrö, ba samösa ndra'alawe, Damari döi, ba so danö bö'ö na, awöra.

Faza 18

Fe'aso Waulo ba Gorindro 

I. 1 Aefa da'ö iröi Natena Faulo, möi ia ba Gorindro. 2 Ba falukha ia niha Yehuda, Akila döi, banua Wondro mböröta; bohou na me i'otarai Gitalia, awö wo'omonia, Ferikila döi, me no ibe'e goroisa kaizaro Kalaudio, laheta ira ba Roma niha Yehuda fefu; ba möi ia khöra. 3 Ba me no faoma halöŵöra, ba i'iagö khöra, ba mohalö-halöŵö ira; sanoso oloso nose ira. 

4 Ba fahuhuo ia ba zekola, ero na luo sabato, ifaduhu'ö dödö niha Yehuda, awö dödö Ndrawa Heleni.

5 Ba me so Zila ba Timoteo, si otarai Makedonia, ba lö aefa Waulo ba wamahaö, wamaduhu'ö ba niha Yehuda, wa Keriso Yesu. 6 Ba me mamadaö ira ba me manandraŵa, ba i'anotogö nukhania, imane khöra: Yamöi ba hulumi ndromi! Aefado; i'otarai da'e, ba möido ba niha baero.

7 Ba mofanö ia ba da'ö, isaŵa nomo niha, sotöi Titio Yuso, sangata'ufi Lowalangi, si no fasinga ba nomo zekola nomonia.

8 Ba mamati khö Zo'aya Gerifo, satua zekola, awö zoroiyomonia fefu; ba ato mbanua Gorindro, samondrongo, mamati ba lafabayagö'ö idanö ira.

9 Ba imane So'aya ba zi bongi, ba gangilata, khö Waulo: Böi ata'ufi! hede manö ba böi bato, 10 me fao-fao ndra'o khöu, ba lö sombambaya ya'ugö, ba wamakao ya'ugö, me no ato khögu niha ba mbanua da'e.

11 Ba döfi a matonga i'iagö da'ö, wamahaö ya'ira ba daroma li Lowalangi.

12 Ba me kumandru ba Nakhaya Galio, ba maoso niha Yehuda, ba khö Waulo, ha sara dödö, la'ohe ia ba gödo, 13 lamane: Lö i'o'ö goroisa da'e wondrönisi niha ba wangata'ufi Lowalangi.

14 Ba me muhede ena'ö Waulo, ba imane Galio ba niha Yehuda: Na so hadia ia zi lö atulö, ba ma hadia ia horö, ya'ami, niha Yehuda, ba lö zi lö ufondrondrongo khömi. 15 Ba na fasosota ba wamahaö ba ba döi niha ba ba goroisa andrö khömi, ba ya'ami zamaigi; lö edönado uhuhuo'ö zi manö.

16 Ba ifofanö ira ba gödo. 17 Ba dozi lara'u Zotene, satua zekola, ba labago ia ba gödo; ba lö'ö manö ihalö khönia Galio.

 Mofanö ia isaŵa Nefeso ba Andriokhia 

II. 18 Ba me no ara na ma'ifu Waulo, ba i'angonasi dalifusö ba moloyo, isaŵa danö Ziria ba awönia Werikila andrö ba Akila, me no itöwö mbunia ba Gengerea; so gamabu'ula linia.

19 Ba irugi Nefeso, ba iröi ira ba da'ö, ba ya'ia, ba möi ba zekola ba fahuhuo ba niha Yehuda. 20 Ba me la'andrö i'aragö ia ba da'ö, 21 ba lö i'o'ö; i'angonasi sa ira ba imane: ufulido zui khömi, na omasi Lowalangi; ba moloyo ia, iröi Nefeso.

22 Ba me no irugi si tou Kaizaria, ba möi ia misi yaŵa, i'owai mbanua, ba möi ia misi tou ba Gandriokhia.

23 Ba me no ara ia ma'ifu ba da'ö, ba mofanö ia, ifadoro wanörö tanö Galatia ba Ferigia, wanga'aro'ö tödö nifahaö fefu.

 Möi Afolo ba Nefeso 

III. 24 Ba möi ba Nefeso niha Yehuda, banua Alesandria mböröta, Afolo döinia, niha satutua, sabölö ba zura. 25 No tefahaö ia ba lala Zo'aya; ba me no satarö tödö ia, ba fahuhuo ia, i'ombakha'ö sibai hadia ia khö Zo'aya, Yesu, ba ha famayagö idanö andrö khö Yohane nirongonia.

26 Ba ibörötaigö mangombakha ba zekola, lö aiŵö.

Ba me no larongo ia Ferikila andrö ba Akila, ba la'ohe ia khöra ba lahaogö na wamotokhi khönia huku Lowalangi.

27 Ba me edöna isaŵa Nakhaya, ba lafarou dödö nifahaö talifusö, lafa'ohe'ö zura, ena'ö lafa'amöi ia khöra. Ba me no irugi, ba itolo sibai zi no mamati, ba wa'ebua dödö andrö; 28 noa sa abölö ia wamu'a niŵa'ö niha Yehuda, ba zanehe niha sato, ba i'oroma'ö moroi ba zura, wa Keriso Yesu.

Faza 19

Fe'aso Waulo ba Nefeso 

I. 1 Ba tobali me so ba Gorindro Afolo, ba irugi si tou Nefeso Faulo, no itörö yaŵa danö andrö, ba isöndra nifahaö ösa, 2 ba imane khöra: Hadia, no mitema Geheha ni'amoni'ö, me awena mamati ami?

Ba lamane khönia: Lö nirongoma na i so Geheha ni'amoni'ö.

3 Ba imane khöra: Ba hadia sa dandrösa, ba nibayagö idanö ya'ami? Ba lamane: Famayagö idanö khö Yohane andrö. 4 Ba imane Faulo: Famayagö idanö ba wamalalini era-era wamayagö idanö andrö khö Yohane, ba no iŵa'ö ba niha wamati khö zi so furinia dania, famati khö Yesu.

5 Ba me larongo da'ö, ba lafabayagö'ö idanö ira ba döi Yesu, So'aya.

6 Ba me no itufa högöra Faulo, tangania, ba möi khöra Geheha ni'amoni'ö, molau li bö'ö ira ba mama'ele'ö. 7 So mato felendrua fefu, ndramatua.

8 Ba möi ia ba zekola, lö aiŵö ia muhede, mato tölu waŵa wa'ara fahuo-huo ia ba ifaduhu'ö dödöra ba ngawalö mbanua Lowalangi andrö.

9 Ba me so ösa zangabe'e'ö tödöra, si lö mamati, sango'aya lala andrö, ba niha sato, ba iheta ia khöra, i'oniagö ndra nifahaö, ba ero ma'ökhö fahuhuo ia ba zekola Dirano. 10 Ba mendrua fakhe zi manö, tobali ahori larongo li Zo'aya banua Azia andrö, niha Yehuda ba Dawa Heleni.

 Tandra nifazökhinia 

II. 11 Ba tenga side-ide dandra nifazökhi Lowalangi tanga Waulo; 12 irege labalugö göi zofökhö saefu tanga ba lembe moroi ba nösinia, ba döhö wökhö ba aheta mbekhu si lö sökhi.

13 Ba latandraigö göi samofanö bekhu, niha Yehuda, sanörö-nöröi tanö, ösa, wanötöi töi Yesu, So'aya, ba zi so bekhu si lö sökhi, lamane: ufofanö ami, ba döi Yesu, ni'ombakha'ö Waulo andrö. 14 Dafitu ira, ono gere sebua ba niha Yehuda sotöi Sikoia, zolau da'ö.

15 Ba itema lira bekhu si lö sökhi andrö, imane khöra: Aboto sa ba dödögu Yesu, ba u'ila Waulo andrö, ba ya'ami, ba ha niha ami? 16 Ba isaŵa ira niha andrö, si so bekhu si lö sökhi andrö, ilaŵa ira, darua, ibago, irege moloi ira, laröi nomo andrö; no aheta nukha ba no mesokho ira.

17 Ba terongo da'ö ba niha Yehuda sato ba ba Ndrawa Heleni, banua Nefeso, ba ihawui ira fefu fa'ata'u, ba tesuno sibai döi Yesu, So'aya. 18 Ba ato zi möi, si no mamati, ba wamokai bua-buara; la'ombakha'ö. 19 Ba ato zi no molau faya-faya mangowuloi sura andrö ba latunu, ba zanehe zato, ba la'ofaya mbölinia, ba lasöndra, dua wulu a lima ngahönö ba rufia. 20 Ba ba wa'abölö Zo'aya andrö, ba monönö-nönö daroma li, ba abölö.

21 Ba me awai da'ö, ba iŵa'ö tödönia Faulo, itörö Makedonia ba Akhaya, we'amöi ba Yeruzalema, imane: Na aefado ba da'ö, ba lötolalö u'ila Roma göi. 22 Ba ifowaö-waö ba Makedonia dohu-tohu dangania andrö, darua, Timoteo ba Eraso, ba tebato ia na ma'ifu ba Azia.

 I'ekhugö khönia niha Demeterio andrö 

III. 23 Ba tesao wagua-guasa sabölö-bölö ma'ifu, me luo da'ö, ba huku andrö.

24 So niha, tuka wirö, Demeterio döinia, samazökhi famaedo gosali Garitemi andrö, firö, tenga side-ide wangalui nawönia tuka ibe'e. 25 Ba ifalukha'ö ira, awö zi so halöŵö ba da'ö, ba imane: Mi'ila, ya'ami andre, ba halöŵö andrö moroi mbalazoda, 26 ba anehe ami ba mirongo, tenga ha ba Nefeso, arakha ba danö Azia ma'asagörö sa'ae, ba ato nidönisi Waulo andrö niha, nifa'eronia khöda, wanguma'ö tenga Lowalangi nifazökhi danga niha. 27 Ba tenga ha si sambalö andrö zata'u ita, wa lö laku nifazökhida andrö, lö'ö göi ba dödöra gosali Lowalangi ira alawe sebua andrö, Aritemi, ba dania, ba tetayaigö göi wa'asalaŵania ösa, ni'ata'ufi mbanua Azia fefu, awö niha fefu, ba guli danö ma'asagörö.

28 Ba me larongo da'ö, ba mofönu sibai ira, mu'ao ira, lamane: Ebua Garitemi mbanua Nefeso andrö! 29 Ba samba banua manö fawuka dödö, ba ha sara dödö wanaŵa omo mai-mai, fagohi ira ba lasöbi khöra ndra Gayo Arisaro, banua Makedonia, awö Waulo.

30 Ba möi ena'ö Waulo ba niha sato, ba lö lafofanö ia nifahaö. 31 Ba lafatenge göi khönia salaŵa Azia, si no fahuwu khönia, la'andrö khönia, böi yamu'oroma'ö ia ba nomo mai-mai. 32 Ba bö'ö sa niŵa'ö zi samösa, bö'ö niŵa'ö zi samösa, we'ao-ao; noa sa fawuka manö dödö zowulo andrö, ba sato, ba lö la'ila, hana wa owulo ira.

33 Awena laŵa'ö Alesandro, ba hunö niha sato, nilulugö niha Yehuda ia. Ba ifazaŵa dangania Alesandro, muhede ena'ö ia ba niha sato, ibu'a ena'ö.

34 Ba me larongo wa niha Yehuda ia, ba ha sara li zato, mato dua za wa'ara, mu'ao ira: Ebua Garitemi mbanua Nefeso andrö!

35 Ba ihonogö ira durutuli, ba imane: He ya'ami, banua Nefeso! Ha niha sa zi lö mangila, wa banua Nefeso zondrorogö osali Garitemi sebua andrö, awö zatoru andrö moroi ba mbanua si yaŵa? 36 Ba me tebai niwu'ai da'ö, ba sahono ami ena'ö, ba böi mida'i-da'i wolau hadia ia. 37 Noa sa mi'ohe ba da'e niha andrö, ba tenga sorabu gama-gama ba gosali ira, ba tenga göi sango'aya Lowalangimi. 38 Ba na so sa, ha niha ia, ni'adugö Demeterio ba awönia tuka andrö, ba lalau rafe ba so gumandru, faoma ndramu'adugö nawöra. 39 Ba na so hadia ia, ba mbö'önia, niŵa'ömi, ba la'asiwai ia ba walukhata satulö. 40 Ata'u sa ita, laböbögö khöda wolaŵa salaŵa, la'adugö ita, börö ma'ökhö andre, me lö khöda börö wamu'a salada ba wa'aekhu niha andre.

41 Ba me aefa iŵa'ö da'ö, ba ifofanö zowulo andrö.

Faza 20

Itörö Makedonia Faulo isaŵa Wilifi 

I. 1 Ba me no muhonogö wagua-guasa andrö, ba ifakaoni'ö khönia nifahaö Faulo ba ifarou dödöra, ba me no i'angonasi ira, ba mofanö ia, ba we'amöi ba Makedonia. 2 Ba itörö danö tanö ba da'ö, ba oya niŵa'önia khöra famarou dödö, ba irugi danö Hela. 3 Ba tölu waŵania ba da'ö. Ba me lafagönaisi ia niha Yehuda, me moloyo ia ba Ziria mena'ö, ba iŵa'ö tödönia, sökhi na itörö Makedonia wangawuli. 4 Ba awönia Zofatera, ono Wiro, banua Mberoia ba Arisaro ba Sekundro, banua Desalonika, ba Gayo, banua Ndrarebe, ba Timoteo, ba moroi ba Azia, ba Tikhiko ba Terofimo. 5 Ba mowaö-waö da'ö ba labaloi ndra'aga ba Deroa. 6 Ba me aefa mbaŵa roti si lö mu'aisöni andrö, ba moloyo ndra'aga, maröi Wilifi, ba lima bongi ndra'aga, ba makhamö ira ba Deroa, ba fitu bongima ba da'ö.

 Isusugi Oitikho 

II. 7 Ba me luo migu, me owulo ndra'aga, ba wamoboto roti, ba fahuhuo Waulo khöra, sara wongi aefa ö edöna mofanö ia; ba i'aragö huhuonia, irege talu mbongi. 8 Ba oya wandru ba mbate'e andrö, ba zi sagötö yaŵa, ba zowulo ira.

9 Ba dumadao ba zandrela nono matua, Oitikho döi, ba mörö sibai, me i'aragö huhuonia Faulo, ba me no abölö mörö ia, ba aekhu tou ia, dua götö wa'alaŵa; ba lafazaŵa ia, no mate.

10 Ba möi tou Waulo, ifalögu ia ba dotonia, italagui, imane: Böi mifagua-gua, so sa nosonia.

11 Ba ifuli ia yaŵa, iboboto roti, ba manga, ba ara na fahuhuo ia, irege moluo, ba mofanö ia. 12 Ba la'ohe nono matua no mege, auri, ba tenga ha ma'ifu terara dödö.

13 Ba ya'aga, ba mowaö-waö baowo, moloyo ndra'aga ba Gaso, ba wangai khöma Faulo, ba da'ö, me no imanö wangohonogöi, me edöna itörö tanö. 14 Ba me ikhamö ndra'aga ba Gaso, ba matema ia, ba marugi Mitilene. 15 Ba moloyoga moroi ba da'ö, ba mahemolu ö, ba marugi gamaudu Khio; ba sara wongi aefa da'ö, ba masaŵa Zamo, ba mahemolu ö, ba marugi Mileti. 16 Noa sa ihonogöi Faulo, italu'i Nefeso, fa lö arörö ia ba Azia; aösö ia; omasi ia ba Yeruzalema so ia na luo wendrakose, na tola ikhamö.

 I'angonasi zatua mbanua ba Nefeso ba Mileti  

III. 17 Ba moroi ba Mileti, ba ifatenge ba Nefeso, ifakaoni'ö zatua mbanua.

18 Ba me no möi ira khönia ba imane khöra: Mi'ila, he uwisa ba khömi, ero ma'ökhö, iotarai luo me uhundragö danö Azia. 19 Enoni Zo'aya ndra'o, ma'ifu lö si fayaŵa ndra'o, mowöi daŵa hörögu, ba so wanandraigö, si göna ndra'o, ba wamagönaisi niha Yehuda ya'o. 20 Mi'ila he uwisa, wa lö nitahagu soguna khömi, si lö u'ombakha'ö khömi, si lö ufobawa lala khömi, ba zi so niha sato ba yomo göi, 21 wamaduhu'ö ba niha Yehuda ba ba Ndrawa Heleni famalalini era-era khö Lowalangi, awö wamati khö Zo'aya ya'ita, Yesu Keriso.

22 Ba hiza iada'e, usaŵa Yeruzalema, amaedola zi so ba wesu dödögu; hadia zi göna ndra'o ba da'ö, ba lö u'ila, 23 baero nifaduhu'ö Geheha ni'amoni'ö khögu, ba mbanua misa, iŵa'ö, ibalo-baloi ndra'o böbö ba famakao. 24 Ba lö ba dödögu nosogu, lö itörö ligu na i, ba wango'ozui lalagu, awö halöŵögu andrö, nitemagu khö Zo'aya, Yesu, famaduhu'ö turia somuso dödö, turia wa'ebua dödö Lowalangi andrö.

25 Ba hiza sa, u'ila, lö'ö sa'ae fa'ila bawa ita, dozi ami nitörögu, wangombakha banua Lowalangi andrö. 26 Andrö ufaduhu'ö khömi ma'ökhö andre, lö horögu ba ndrora fefu. 27 Lö'ö sa nitahagu, fa lö u'ombakha'ö khömi gera-era Lowalangi fefu. 28 Andrö mifaigi-faigi dödömi, ba mifaigi-faigi nikubaloi andrö fefu, ba nifataro Geheha ni'amoni'ö ya'ami samaigi-maigi, ba wokubaloi banua Zo'aya andrö, nihölinia khönia donia. 29 u'ila, na no mofanö ndra'o, ba so moroi baero nasu gatua samara'u, si möi khömi, ba lö alimagö khöra nikubaloi andrö.

30 Ba so göi niha si otarai khömi, solau huhuo si tefuyu, ba wondrönisi khöra nifahaö. 31 Andrö, böi miförö, mitörö-törö tödömi: medölu fakhe wa'ara, bongi ma'ökhö, ba lö nibatogu wamarou tödömi dozi ami, mowöi daŵa hörögu ba da'ö.

32 Ba iada'e, ba utou'ö ami ba danga Lowalangi ba ba daroma li fa'ebua dödönia andrö, khönia, sangila manga'aro'ö tödömi, sangila mame'e khömi ondröita andrö, awö ni'amoni'ö andrö fefu. 33 Samösa lö ni'aluigu firö, ba ma ana'a, ba ma nukha. 34 Mi'ila ae, tangagu andre zangalui soguna khögu, awö zoguna ba nawögu. 35 Fefu gofu heza, ba no u'oroma'ö khömi, si manö wohalöŵö, ba nitolo zambö fa'abölö, ba böi olifu ita niŵa'ö Zo'aya, Yesu, me imane: "Ohahau dödö ba wame'e, moroi ba wanema."

36 Ba me aefa iŵa'ö da'ö, ba ibalö duhini tou danö, mangandrö ia, ba fao ira fefu. 37 Ba tobali abölö-bölö wege-egera fefu, ba latalagui mbagi Waulo, fa'ago bawa ira khönia. 38 Abölö abu dödöra ba niŵa'önia andrö, wa lö'ö sa'ae fa'ila bawa ira. Ba lafasao ia baowo.

Faza 21

Moloyo Waulo isaŵa Yeruzalema 

I. 1 Ba me no ma'efa'ö ndra'aga khöra, ba moloyo ndra'aga, madölöga ba Go, ba mahemolu ö, ba marugi Rodo, ba moroi ba da'ö, ba masaŵa Watara. 2 Ba me masöndra nowo, si möi ba Wönikia, ba möiga yaŵa ba moloyoga. 3 Ba me oroma khöma Gifero, ba maröi ba gabera ba masaŵa Ziria, marugi si tou Diro; ba da'ö sa labokai nösi nowo.

4 Ba me falukhaga nifahaö, ba tebatoga ba da'ö, fitu bongi. Ba laŵa'ö khö Waulo, moroi ba Geheha ni'amoni'ö, böi möi ia misi yaŵa, ba Yeruzalema.

5 Ba me no fitu bongima, ba mahetaga, mofanöga, lafasaoga, dozi ira, awö ndra'alawe, awö ndraono, irugi baero mbanua; ba mabalöduhini tou danö, baene, mangandröga. 6 Ba fabaliga, ba möiga baowo, ba ya'ira, ba lafuli ira miyomo.

7 Ba ma'asiwai woloyo, ma'otarai ba Diro, masaŵa Wetolema'i, ma'owai dalifusö, ba ma'iagö khöra, sara wongi.

8 Ba mahemolu ö, ba mofanöga, ba marugi Kaizaria. Ba möiga yomo khö Wilifo, sangombakha andrö, awö zi dafitu no, ba tebatoga khönia. 9 Ba so nononia, öfa, ono alawe, sama'ele'ö.

 Fama'ele'ö Nagabo 

II. 10 Ba me ara ma'ifu ndra'aga, ba da'ö, ba so moroi si yaŵa ba Yudaia zama'ele'ö, Agabo döi. 11 Ba möi ia khöma, ihalö mböbö talu Waulo, iböbö gahenia, awö dangania, ba imane: Da'ö niŵa'ö Geheha ni'amoni'ö: Lamanö dania wamöbö niha sokhö böbö talu andre niha Yehuda, ba Yeruzalema, ba latou'ö ba danga niha baero.

12 Ba me marongo da'ö, ba mangandrö ndra'aga khö Waulo, awö mbanua da'ö, böi möi ia misi yaŵa, ba Yeruzalema.

13 Ba itema lima Faulo, imane: Hadia khömi da'ö, wa mege-ege ami, wa mibusi dödögu? No aoha manö sa gölögu, tenga ha ba wame'e niböbö ya'o, ba wa'amate göi, ba Yeruzalema, na börö döi Zo'aya, Yesu.

14 Ba me lö i'o'ö khöma, ba lö'ö sa'ae muhedega, mamane: Ya'itörö zomasi Zo'aya.

 Irugi Yeruzalema 

III. 15 Ba me aefa da'ö, ba mafa'anö ndra'aga, ba möiga misi yaŵa ba Yeruzalema. 16 Ba möi awöma nifahaö, banua Kaizaria, ösa, solohe ya'aga ba zi möiga tome, khö Menaso, banua Gifero, nifahaö si no ara.

17 Ba me no marugi Yeruzalema, ba omuso dödö dalifusö, me no soga.

18 Ba mahemolu ö, ba i'ohega Faulo, we'amöi khö Yakobo, ba ahori so zatua. 19 Ba me no i'owai ira, ba izara-zara wangombakha, he iwisa Lowalangi ba niha baero, ba halöŵönia andrö.

20 Ba ya'ira, me larongo, ba lasuno Lowalangi, ba lamane khönia: ö'ila ga'a, ha wa'oya ngahönö zi no mamati, ba oi la'o'ö sibai goroisa. 21 Ba no te'ombakha'ö khöra, ba khömö andrö, öŵa'ö ba niha Yehuda fefu, si fatewu ba niha baero, la'erogö Moze; öŵa'ö khöra, böi laboto nonora, ba böi la'o'ö gamakhoita andrö. 22 Ba he wisa ia? Lö fulitö, ato zowulo dania; larongo sa, wa no so'ö.

23 Ba o'ö da'e, niŵa'öma khöu: Daöfa khöma niha si so amabu'ula li, 24 khöra ha ya'ira, mifao da'ö, fahaogö'ö ndra'ugö, awöra, ba taha gahakhöŵa khöra, ena'ö lafatöwö'ö ira, ba la'ila mötö dozi, wa no faya ni'ombakha'ö khöra, ba khömö andrö, ba ötörö sa, ba khömö göi, lala wolo'ö oroisa. 25 Ba ba zamati niha baero andrö, ba no mafa'ohe'ö zura, no mahonogöi, böi lababaya gö nadu ba do ba nitögi bagi ba fohorö.

26 Ba ihalö awönia niha andrö Faulo, ba mahemolu ö, ba möi ia ba gosali, me no ifahaogö'ö ia, awöra, i'ombakha'ö wa'awai mbongi wangehao andrö, irugi tedozigö ira wame'e sumange andrö.

 Labözi ia ira niha Yehuda ba lakuru ia ira niha Roma 

IV. 27 Ba me arakha irugi zi fitu bongi andrö, ba la'ila ia ba gosali niha Yehuda, banua Azia, ba la'ekhugö niha sato fefu, ba lara'u ia, 28 mu'ao ira, lamane: He ya'ami, Iraono Gizeraeli, milului! da'e niha andrö, sondrozigö niha, gofu heza so ira, wamahaö ya'ira; bö'ö wamahaönia, bö'ö ba khöda, ba oroisa, ba ba naha andre. Ba no i'ohe na göi Ndrawa Heleni ba gosali, ra'iö naha ni'amoni'ö andre ibe'e.

29 So zangila mege Terofimo, banua Nefeso, awönia ba mbanua, ba lawai ni'ohe Waulo ba gosali.

30 Ba maoso dödö niha, samba banua manö, aekhu niha, ba lara'u Waulo, lasöbi ia baero gosali, ba la'okusi'ö bawandruhö. 31 Ba labunu ia ena'ö, ba terongo si yaŵa khö gumandra zi hönö, ba zaradadu andrö, no fawuka Yeruzalema, samba banua manö.

32 Ba i'anema'ö ihalö khönia zaradadu ba kumandra zi otu, isaŵa si tou khöra, fagohi.

Ba me la'ila gumandra andrö, awö zaradadu andrö, ba labato wamözi-mözi Faulo.

33 Ba irugi kumandra, ihalö ia, iŵa'ö, larate ia, dua rozi rate, ba isofu, ha niha ia ba hadia nilaunia. 34 Ba bö'ö niŵa'ö zi samösa, bö'ö niŵa'ö zi samösa, ba niha sato andrö. Ba me tebai irongo zi ndruhunia, ba wagua-guasa andrö, ba iŵa'ö, la'ohe ba hati.

35 Ba me irugi nora, ba tobali la'osa'ö ia saradadu ba wa'abölö niha.

36 La'o'ö sa niha sato, mu'ao ira: Nitibo'ö ia! 

37 Ba me la'ohe ba hati ena'ö Waulo, ba imane khö gumandra: Tola uŵa'ö khöu da'e?

Ba imane: ö'ila li Heleni? 

38 Tenga sa Dawa Miserayi andrö ndra'ugö, sangekhugö niha, bohou na no andrö, solohe misa ba danö si mate si öfa ngahönö niha, sange'e andrö?

39 Ba imane Faulo: Niha Yehuda ndra'odo, banua Dareso, banua si teturia, ma'ifu, ba Gilikia. Ba u'andrö khöu, tehe khögu wehede ba niha.

40 Ba me no itehe, ba i'agö mbosi nora Faulo, ifazaŵa dangania ba niha. Ba me no ahono sibai, ba muhede ia khöra, ba li Heberaio, imane:

Faza 22

Fehede Waulo ba niha sato 

I. 1 "He ya'ami, ira talifusö ba ira amagu, mifondrondrongo wamu'agu ba hulugu khömi iada'e.

2 Ba me larongo, ilau khöra li Heberaio, ba tedou na wa'ahonora, ba imane:

3 Niha Yehuda ndra'o, banua Dareso, ba Gilikia, ba ba mbanua da'e ebua ndra'o, ono zekola Gamalieli, no la'o'ö wa'abe'e goroisa khö ndra tua, wamahaö ya'o, hulö zolohu ndra'o ba ngawalö hadia ia khö Lowalangi, si mane ya'ami fefu na, ma'ökhö andre. 4 No u'osisi lala andrö, irugi wamunu, no uböbö ndramatua, awö ndra'alawe, ba no u'ohe ba gurunga. 5 No si so ba mbörö khögu gere sebua, awö zatua mbanua fefu, ba nitemagu sura ba dalifusö, we'amöi ba Ndramaseko, ba wolohe ba Yeruzalema göi si so ba da'ö, niböbö, ena'ö te'otu'ö ira.

6 Ba ba wofanö andrö, me no ahatö ndra'o ba Ndramaseko, ba i'ozumagö göna ndra'o haga sabölö-bölö, moroi ba mbanua si yaŵa, so laluo. 7 Ba alau tou ndra'o, ba danö, ba urongo li, imane khögu: He Saulo! He Saulo! hana wa ögohido? 8 Ba umane: Ha niha ndra'ugö, Tua? Ba imane khögu: Yesu ndra'o, banua Nazareta andrö, nigohiu.

9 Ba la'ila sa haga andrö, awögu fao, ba lö larongo li zihede khögu andrö.

10 Ba umane: He uwisa, Tua? Ba imane So'aya khögu: Faoso, ae ba Ndramaseko, ba da'ö dania laŵa'ö khöu fefu nihonogöi khöu, nilaumö. 11 Ba lö u'ila niha, ba wa'abölö haga no mege, la'ohe dangagu awögu ba lala, ba urugi Ndramaseko.

12 Ba so niha, Anania döi, sangata'ufi Lowalangi, solo'ö oroisa, si sökhi turia ba niha Yehuda fefu, si no fatewu ba Ndramaseko. 13 Ba möi khögu da'ö, i'ondrasi ndra'o, ba imane khögu: He Saulo, talifusö, yagö mu'ila zui niha! Ba i'otarai da'ö, ba u'ila ia.

14 Ba imane: Föna sa'ae ihonogöi Lowalangi ndra tuada, ena'ö aboto ba dödöu zomasi ia, ba ena'ö ö'ila zatulö andrö, ba ena'ö örongo linia, na muhede ia. 15 Me samaduhu'ö ndra'ugö khönia dania ba niha fefu, öfaduhu'ö ni'ila höröu ba nirongo dögi dalingau. 16 Ba iada'e, ba hana wa ara'ö? Faoso, fabayagö'ö idanö ndra'ugö ba fasasai'ö horöu, we'angaröfi li töi Zo'aya andrö.

17 Ba me no ufulido ba Yeruzalema, me mangandrö ndra'o ba gosali, ba abeta nosogu, 18 ba u'ila ia, ba imane khögu: Ta'i-ta'i, aliogö, heta'ö ba Yeruzalema, me lö'ö sa atö latema wamaduhu'ömö ya'o. 19 Ba umane: He Tua, no la'ila, sokuru samati khöu ndra'odo, samöbözi ya'ira, ba zekola misa, 20 ba no la'ila, sodo ba ngai, me labunu Zitefano andrö, samaduhu'ö ya'ugö, ba omasido da'ö, ba u'irö'ö nukha zamunu ya'ia andrö. 21 Ba imane khögu: Ae'e, ba niha baero ufatenge ndra'ugö, ba zaröu."

 Ifuli maoso dödöra khönia 

II. 22 Ba lafondrondrongo khönia irege da'ö, ba mu'ao ira, lamane: Nitibo'ö, niheta ba guli danö niha si manö! tenga sa si nangea auri ia. 23 Ba mu'ao-ao ira, latibo'ö tou nukhara ba lafazaumba gawu-gawu ba dalu mbanua.

24 Ba iŵa'ö kumandra, la'ohe ba hati ia, i'oroi'ö, labözi, ba wanekhegö ya'ia, ena'ö irongo, hadia mbörö, wa lamanö we'ao-ao ba khönia andrö.

 Labözi ia me banua Roma ia 

III. 25 Ba me no laböbö ia ba geu, ba wamözi ya'ia, ba imane Faulo khö gumandra zi otu, si so ba da'ö: Hadia, tola mibözi manö mbanua Roma, he lö muhuku?

26 Ba me irongo da'ö kumandra zi otu andrö, ba möi ia mu'ombakha'ö khö gumandra zi hönö, imane: Hadia nilaumö? 27 Banua Roma sa niha da'ö.

Ba möi gumandra zi hönö andrö, imane khö Waulo: Ombakha'ö khögu, hadia, banua Roma ndra'ugö? 

Ba imane: Ya'ia.

28 Ba imane kumandra: Ya'odo andre, ba no ebua ube'e ana'a, fa banua andrö ndra'o. 

Ba imane Faulo: Ba ya'odo, ba i'otarai tumbu ndra'o.

29 Ba i'anema'ö laböhöi ia sanekhegö ya'ia ena'ö. Ba ata'u göi gumandra, me no irongo, wa banua Roma ba me no irate.

30 Ba mahemolu ö, me edöna irongo zi ndruhu, hadia nibe'e niha Yehuda horönia, wangadugö ya'ia, ba ifa'efa'ögö rate, ba i'oroi'ö falukha gere sebua, awö zalaŵa rafe sebua fefu, ba i'ohe mitou Waulo, ifasao khöra.

Faza 23

Ba rafe sebua so Waulo 

I. 1 Ba inehegö zalaŵa rafe sebua Faulo, ba imane: He ya'ami, ira talifusö! Lö sinegu dödögu khögu, ba wolo'ö khö Lowalangi, irugi ma'ökhö andre.

2 Ba iŵa'ö ere sebua, Anania, ba zi so ba da'ö, lafalisi mbawania.

3 Ba imane khönia Faulo: Ifalisi dania ndra'ugö Lowalangi, bagolö nilau betua! Dumadao ndra'ugö wanguhuku ya'o, dali goroisa, ba ösawö goroisa, wanguma'ö, labözi ndra'o.

4 Ba lamane si so ba da'ö: Hadia, ötandraŵaisi gere sebua andrö khö Lowalangi?

5 Ba imane Faulo: Lö u'ila, wa ere sebua ia, ga'a. Si manö sa ba zura: "Böi tandraŵaisi zatua mbanuami." 6 Ba me i'ila Faulo, sadukaio ösa ba farizaio ösa, ba mu'ao ia ba zalaŵa rafe sebua, imane: He ya'ami, ira talifusö! Farizaio ndra'odo, ono warizaio; fanötöna femaoso zi mate andrö mbörö, wa tehuku ndra'odo.

7 Ba me no iŵa'ö da'ö, ba tobali fagua-gua ira, warizaio zadukaio, ba fabali dödö zato. 8 Niŵa'ö zadukaio, ba lö femaoso ba lö mala'ika ba lö bekhu zi mate; ba faoma sa faduhu dödö warizaio ba da'ö. 9 Ba tobali fagua-guasa sabölö-bölö, ba maoso zangila amakhoita ösa, farizaio, fasoso ira, lamane: Ma'ifu lö masöndra horö niha da'ö; ba he wisa, na no humede khönia mbekhu zi mate, ba ma mala'ika?

10 Ba me no abölö-bölö wagua-guasa, ba ata'u gumandra, lasila Waulo, ba iŵa'ö möi mitou zaradadu, ba wamadöni ya'ia khöra, wolohe ba hati.

11 Ba ba zi bongi andrö, ba möi khönia Zo'aya, imane: Böi ata'ufi! Hulö si mane famaduhu'öu hadia ia khögu ba Yeruzalema, si manö göi wamaduhu'öu dania ba Roma, lötolalö'ö.

 Labunu ia ena'ö 

II. 12 Ba me no moluo, ba lafagölö-gölö ira börö niha Yehuda, la'elifi ira, lö manga ira ba lö labadu nidanö, irege no labunu Waulo. 13 Töra öfa wulu ira, sangelifi ya'ira ba da'ö. 14 Möi ira khö ndra ere sebua ba ba zatua mbanua, lamane: No ma'elifi sibai ndra'aga, lö mababaya hadia ia gö, irege no mabunu Waulo andrö. 15 Andrö mifaŵa'ögö khö gumandra, ya'ami, awö zalaŵa rafe, yamufa'ohe'ö ia mitou khömi, hulö na edöna mirongo sibai na, hadia ia khönia; ba matarogö sa'ae, ba wamunu ya'ia, ba lala.

16 Ba me irongo wamagönaisi andrö ono mbene'ö Waulo, ba möi ia ba hati, i'ombakha'ö khö Waulo.

17 Ba humede Waulo khö gumandra zi otu, imane khönia: Ohe khö gumandra zi hönö nono matua andre, so niŵa'önia khönia.

18 Ba i'ohe khö gumandra zi hönö, imane: No muhede khögu, Waulo andrö, nikuru, i'andrö khögu, u'ohe khöu nono matua andre, so niŵa'önia khöu.

19 Ba idöni dangania kumandra, i'ohe ba zi ha ya'ira, ba isofu khönia: Hadia niŵa'öu khögu?

20 Ba imane: No mamagölö niha Yehuda, ba wangandrö khöu, ena'ö öfa'ohe'ö mitou khöra ba rafe mahemolu Waulo andrö, hulö na edöna lazofu-zofu na ena'ö, hadia ia khönia. 21 Andrö böi fati lira; latarogö sa'ae ia, töra öfa wulu niha, banuara, no la'elifi ira, lö manga ira ba lö labadu nidanö, irege no labunu ia. Ba noa sa'ae lafa'anö ira, ba labaloi niŵa'öu.

 La'ohe ia khö gumandru Felisi 

III. 22 Ba ifofanö nono matua andrö kumandra, iŵa'ö khönia, böi i'ombakha'ö gofu ha ökhö, wa no ibokai khönia da'ö.

23 Ba darua ifakaoni'ö kumandra zi otu, ba imane: Mifa'anö zaradadu, dua ngaotu, ba we'amöi ba Kaizaria, awö zi fakudo, fitu ngafulu, ba dua ngaotu zanoho, 24 na mörö niha; ba ndra mu'asogö kudo, ba wamakudo Faulo andrö, ba lahaogö wolohe ya'ia khö gumandru Felisi.

25 Ba ifazökhi zura, 26 imane: "Kalaudio Lisia khö gumandru Felisi si sökhi sibai tödö, ya'ahowu! 27 Niha andrö, nira'u niha Yehuda, nibunura mena'ö, no u'efa'ö, me sodo awö zaradadu, me no urongo, wa banua Roma ia. 28 Ba usofu mena'ö mbörö wangadugöra ya'ia, ba u'ohe ba rafe khöra. 29 Ba usöndra, fagua-guasa ba goroisa khöra mbörö, wa la'adugö ia, ba lö fangadu börö wamunu, ba he börö worate ya'ia. 30 Ba me no mu'ombakha'ö khögu, so ba khöra zamagönaisi niha andrö, ba no ufa'ohe'ö ia khöu, ba no uŵa'ö göi ba zangadu andrö, ndramu'ombakha'ö khöu."

31 Ba lahalö sa'ae Waulo saradadu no mege, la'o'ö niŵa'ö khöra, la'ohe ia ba Gandrifati, ba zi bongi. 32 Ba mahemolu ö, ba lafatenge awönia zi fakudo andrö, ba lafuli ira ba hati.

33 Ba me no larugi Kaizaria da'ö, ba labe'e ba danga gumandru zura no mege, ba la'ohe göi khönia Waulo.

34 Ba me no ibaso zura, ba isofu, ha banua ia, ba me irongo, wa banua Gilikia, 35 ba imane: usekhegö dania ndra'ugö, na no so göi zangadugö ya'ugö andrö. Ba i'oroi'ö, ba gödo Herode lataha Waulo.

Faza 24

La'adugö Waulo khö Welisi 

I. 1 Ba lima bongi aefa da'ö, ba möi misi tou gere sebua andrö, Anania, awö zatua mbanua ösa, awö zi fahuhuo andrö, Teretulo; ya'ira zi möi khö gumandru, ba wangadugö Faulo.

2 Ba lafakaoni'ö ia, ba ibörögö wangadugö ya'ia Teretulo, 3 imane: Ohahau sibai dödöma barö mbawau, ba wa'oya manö zi sökhi ba mbanua andre, me no sökhi dödöu khöra, ya'ugö Felisi, si sökhi sibai tödö, lö mabini'ö, gofu heza soga, lö mamalö-malö; ma'andrö saoha gölöu. 4 Ba fa lö urörö ndra'ugö, ba u'andrö khöu, öfondrondrongo khöma ma'ifu, ba wa'ebolo dödöu andrö. 5 Noa sa masöndra, wa no fökhö sebua niha andrö, samagua manö niha Yehuda andrö fefu, ba guli danö misa, ma'asagörö; satua zi faehu huku andrö, banua Nazareta, ia. 6 Noa sa göi itandraigö i'ohe ba gosali zalakha, ba no mara'u ia, 7 ba so moroi si yaŵa Lisia andrö, kumandra, abölö ira, ba lafadöni ba dangama. 8 khönia tola örongo fefu mbörö wangadugöma ya'ia, na ösofu.

9 Ba lanönö niha Yehuda, lafaduhu'ö niŵa'önia.

 Ibu'a ba hulunia 

II. 10 Ba itema lira Faulo, me ifazaŵa dangania khönia kumandru, tandra wa tola muhede ia, imane: Me u'ila, no ara, ha me uga fakhe sa'ae, sanguhuku ndra'ugö ba mbanua andre, ba lö aiŵö ndra'o wamu'a ba hulugu esuanö andrö khögu, 11 me tola ösofu, wa lö töra felendrua wongi, me sodo moroi si tou, me möido ba Yeruzalema, ba wangandrö. 12 Ba lö ni'ilara ya'o ba gosali, wa fahuhuo ndra'o ba niha bö'ö, ba ma mangekhugö niha, ba lö'ö göi ba zekola ba lö'ö göi ba mbanua misa. 13 Ba tebai göi la'ombakha'ö khöu niböbögöra khögu iada'e. 14 Ba lö ubini'ö khöu da'ö, wa utörö lala da'ö, niŵa'öra si faehu huku, wamosumange Lowalangi ndra tuama, wamati fefu nisura ba zura goroisa ba ba zura zama'ele'ö. 15 Ba so khögu wanötöna khö Lowalangi, si so khöra göi, wa so wemaoso zi mate, he satulö, ba he si lö atulö. 16 Andrö uforege göi, lö mamalö-malö, fa lö itegudo tödögu, he ba khö Lowalangi, ba he ba niha. 17 Ba noa sa möido, me no ara, ba wolohe ame'ela ba mbanuama, ba ba wame'e sumange; 18 ba da'ö la'ila sa ndra'o niha Yehuda ösa, banua Azia, me utörö wangehao andrö, ba gosali, tenga ba zi no ato niha, ba tenga ba wagua-guasa; 19 ya'ira zi lötolalö so ba da'e khöu ena'ö, ba wangadu, na so hadia ia gesuanögu khöra. 20 Ma ndramuŵa'ö da'e, hadia nisöndrara si lö atulö, me sodo ba rafe sebua; 21 atö na ba zi sambua li andrö, niŵa'ögu, me sodo khöra ba da'ö no, me umane: Femaoso zi mate mbörö, wa tehuku ndra'o khömi ma'ökhö!

 Lataha-taha manö Waulo 

III. 22 Ba ifazaŵa khöra mbongi Felisi, me no aboto ba dödönia he wisa lala da'ö, ba imane: Na möi mitou Lisia, kumandra andrö, ba usofu da'ö khömi.

23 Ba iŵa'ö khö gumandra, latarogö Waulo, lahaogö khönia, ba böi latenaŵa, na so zi möi ngoni-ngoninia, sahatö khönia.

24 Ba lö ara tö, ba möi Welisi, awö Derusila, fo'omonia, niha Yehuda, ifakaoni'ö Waulo, ifondrondrongo khönia wamati andrö khö Keriso Yesu.

25 Ba me itörö linia wa'atulö dödö ba fa böi mohorö ba fanguhuku andrö dania, ba tokea Welisi, ba imane: Ofanö iada'e, igamöi lö aröröŵagu dania, ba ufakaoni'ö ndra'ugö.

26 Ba idöna-döna göi ba ba'ö, ibe'e khönia gana'a Faulo; andrö asese ifahalö'ö, ba wahuhuosa khönia. 27 Ba me no irugi mendrua fakhe, ba te'ali Welisi, Forokio Feso wangalinia. Ba omasi Welisi, ebua dödö niha Yehuda khönia, ba iröi furi Waulo, nirate.

Faza 25

Isekhegö Waulo Feso 

I. 1. Tölu bongi Weso ba danö, ba möi ia misi yaŵa ba Yeruzalema, moroi ba Kaizaria.

2 Ba la'ondrasi ia ere sebua ba salaŵa niha Yehuda, ba khö Waulo andrö, la'andrö khönia, 3 fa'ebua dödönia khöra laŵa'ö, ena'ö ifahalö'ö miyaŵa ba Yeruzalema; labunu ia ba lala, dödöra.

4 Ba iŵa'ö khöra Feso, tetaha-taha Waulo ba Kaizaria ba ya'ia göi, ba alio ifuli ia ba da'ö. 5 Ba ha niha sa zalaŵa ba khömi, iŵa'ö, ba ndrafao we'amöi misi tou, ba wangadugö niha da'ö, na so hadia ia zalania.

6 Ba mato ŵalu bonginia khöra, fulu bongi zara sibai, ba möi ia misi tou ba Kaizaria, ba sara wongi aefa da'ö, ba dumadao ia ba dadaoma zanguhuku, ba i'oroi'ö Waulo.

7 Ba me so ia, ba lafasui ia niha Yehuda, si no möi mitou, si otarai Yeruzalema, oya ngawalö laböbögö khönia sala sebua, si tebai la'oroma'ö ngamohi, 8 me ibu'a ba hulunia Faulo; lö nisaŵönia oroisa ba niha Yehuda, iŵa'ö, ba lö horönia ba gosali ba lö'ö göi khö kaizaro.

9 Ba omasi Weso, na ebua dödö niha Yehuda khönia, ba itema li Waulo, imane: Hadia, omasi'ö möi misi yaŵa ba Yeruzalema, na ba da'ö tehuku ndra'ugö, ba zi so ya'o, ba zala andrö?

10 Ba imane Faulo: Föna dadaoma zanguhuku khö kaizaro so ndra'o, lö tola tenga ba da'e tehuku ndra'o. Lö horögu ba niha Yehuda, noa sa aboto sibai ba dödöu göi. 11 Ba so atö horögu, ba na no ulau hadia ia, börö wamunu ya'o, ba lö uwösi-wösido, na nibunu ndra'o. Ba na faya niböbögö da'e khögu, ba tebai labe'e buala ndra'o khöra. Ufuli khö kaizaro.

12 Awena fahuhuo Weso ba nawönia ba rafe, ba imane: khö kaizaro no öfuli, ba khö kaizaro möi'ö.

 I'oroma'ö khö Agerifa 

II. 13. Ba lö ara furi ö, ba möi ba Kaizaria razo, Agerifa ba Berenike (ngambatönia), ba wangondrasi Feso.

14 Ba me ara ma'ifu ira ba da'ö, ba i'ombakha'ö Feso huhuo andrö ba khö Waulo, khö razo andrö, imane: So niha niröi Welisi furi, nikuru. 15 La'ondrasido ere sebua ba satua mbanua ba niha Yehuda, me sodo ba Yeruzalema, ba khönia, la'andrö wame'e huku khönia. 16 Ba u'ombakha'ö khöra, tenga huku ba Ndrawa Roma, la'etu'ö manö huku niha, na lö lafatutu wawa ira ua zangadu ni'adugö, na lö mufolala khönia wamu'a ba hulunia niböbögö khönia. 17 Ba me no falukha ira ba da'e, ba ma'ifu lö u'aragö, ha sara wongi, ba mudadaodo ba dadaoma zanguhuku, ba u'oroi'ö niha andrö. 18 Ba me so zangadugö ya'ia, ba ma'ifu lö la'ila la'ombakha'ö sala, 19 nidöna-dönagu, ha fagua-guasa ba wamosumangera Lowalangi la'ombakha'ö, salania, ba ba khö Yesu andrö, si no mate, niŵa'ö Waulo no ifuli auri. 20 Ba me lö u'ila he uwisa ba huhuo andrö ba da'ö, ba usofu khönia, na edöna möi ia ba Yeruzalema, na andrö lahuku ia ba da'ö. 21 Ba me i'andrö Faulo lataha ia, irege i'etu'ö huku kaizaro, ba u'oroi'ö, lataha ia, irege ufa'ohe'ö ia khö kaizaro.

22 Ba imane Agerifa khö Weso: Omasido urongo göi niŵa'ö niha andrö.

Imane: Mahemolu tola örongo.

23 Ba sara wongi aefa da'ö, ba so Agerifa ba Berenike, ebua sibai lakhömi, möi ira ba kato, awö gumandra, awö zalaŵa mbanua, ba i'oroi'ö Feso, la'ohe Waulo.

24 Ba imane Feso: He razo, Agerifa, ba ya'ami fefu, si so ba da'e, awöma! Mi'ila da'e; no mangandrö khögu niha Yehuda sato ba khönia, ba Yeruzalema ba ba da'e göi, mu'ao ira, tenga ni'orifi sa'ae. 25 Ba me no aboto ba dödögu, lö horönia, börö wamunu ya'ia, ba me no ifuli göi khö kaizaro, ba no uhonogöi, lafa'ohe'ö ia. 26 Ba lö nirongogu si ndruhu, ba khönia, nisuragu khö zokhö ya'ita, ena'ö. Andrö no ufasao ia khömi, ba oföna khöu, ya'ugö razo Agerifa, ena'ö falukhado nisura, na no musekhegö. 27 Ba dödögu sa, tenga lala, na tafa'ohe'ö nikuru ba lö ta'ombakha'ö mbörö wangadugö ya'ia.

Faza 26

Huhuo Waulo khö Agerifa 

I. 1 Ba imane Agerifa khö Waulo: Latehe khöu, öbu'a ba hulumö.

Awena ifazaŵa dangania Faulo, ibu'a ba hulunia, imane: 2 He razo, Agerifa, omuso dödögu, me tola ubu'a ba hulugu ma'ökhö andre, fönau, fefu niböbögö niha Yehuda khögu. 3 Me no ö'ila sibai fefu huku ba niha Yehuda, awö nifadöni andrö, ba u'andrö khöu, bologö dödöu, wamondrongo khögu. 4 Bua-buagu i'otarai iraono ndra'o, nilaugu i'otarai mböröta, ba khöma ba Yeruzalema, ba no la'ila niha Yehuda fefu; 5 me no la'ila ndra'o, i'otarai föna sa'ae (na edöna ira lafaduhu'ö), wa no u'o'ö wondrege wa'abe'e huku, ba wamosumange Lowalangi ba khöda, wa farizaio ndra'odo.

6 Ba iada'e, ba lahuku ndra'o, börö wanötöna amabu'ula li andrö, nifabu'u Lowalangi khö ndra tuada, 7 ni'alui zi felendrua tua khöma, fogamö ya'ia, bongi ma'ökhö la'owölö-ölögö wamasumange Lowalangi ba da'ö. Fanötöna da'ö mbörö, ya'ugö razo, wa la'adugö ndra'odo niha Yehuda. 8 Hadia wa laŵa'ö ba khömi, tebai faduhu dödö niha, na isusugi zi mate Lowalangi? 9 Noa sa uŵa'ö tödögu, ni'abölögö wangöhöndrögö töi Yesu, banua Nazareta andrö. 10 Ba ulau sa göi ba Yeruzalema; ba ato ni'amoni'ö nibe'egu ba gurunga, nitehe ndra ere sebua khögu: ba na labunu ira, ba manehe ndra'odo. 11 Ba ba zekola misa fefu, ba asese ulau mbalögu khöra, uforege khöra, irege manandraŵa ira, si lö awawö wönugu khöra, ba ugohi ira, urugi göi mbanua baero.

12 Ba möido ba Ndramaseko, ba zi manö, no latehe khögu ira ere sebua, no labe'e zura. 13 Ba laluo, ya'ugö razo, ba u'ila ba lala, moroi ba mbanua si yaŵa haga, abölö moroi ba haga luo, ifasui ndra'odo, awö zi fao khögu ba lala. 14 Ba alauga tou ba danö; ba urongo li, sihede, imane khögu ba li Heberaio: He Saulo! He Saulo! hana wa ögohido? Afökhö khö khöu, na fabörö'ö ba dukotuko andrö. 15 Ba umane: Ha niha ndra'ugö, Tua? Ba imane So'aya; Yesu ndra'o, nigohiu. 16 Ba faoso, zizio. Andrö u'oroma'ö ndra'o khöu, ba wangohonogöi ya'ugö enoni ba samaduhu'ö ni'ila höröu, awö ni'oroma'ögu khöu dania. 17 Ba u'efa'ö ndra'ugö ba danga mbanuami ba ba danga niha baero, ba nifatengegu ya'ugö, 18 ba wamokai höröra ena'ö laröi zögömi-gömi, ba ena'ö lafuli ira ba haga, ena'ö laröi wa'abölö Gafökha, ba lafuli ira khö Lowalangi, ena'ö latema wangefa horö ba ondröita andrö, awö ni'amoni'ö andrö, wamati khögu.

19 Andrö lö u'ositengagö gangilata andrö, soroi sorugo ya'ugö razo Agerifa, 20 mangombakha ndra'o, si oföna ba mbanua Ndramaseko ba ba Yeruzalema ba ba danö Yudaia ma'asagörö ba ba niha baero, ena'ö lafalalini gera-erara ba ena'ö lafuli ira khö Lowalangi, wanga'asogö bua-bua si nangea bua-bua wamalalini era-era.

21 Da'ö mbörö, wa lara'u ndra'o niha Yehuda, me sodo ba gosali, wa latandraigö wamunu ya'o. 22 Ba me no itolodo Lowalangi, andrö sodo irege ma'ökhö andre, ba mamaduhu'ö ndra'o ba ndraono ba ba zatua; lö ni'ombakha'ögu hadia ia baero niŵa'ö zama'ele'ö andrö, salua dania, ba he baero niŵa'ö Moze, 23 wa nifakao Keriso, awö wa no ya'ia zi föföna ba wemaoso zi mate andrö, sangombakha dania haga ba mbanua da'e, ba ba niha baero.

24 Ba me imanö wamu'a ba hulunia, ba imane Feso, ebua linia: Owöhö'ö Faulo! ifowöhö ndra'ugö sura, soya sibai andrö.

25 Ba imane Faulo: Tenga sowöhö ndra'o, ya'ugö, Feso si sökhi! si ndruhu niŵa'ögu, soroi ba dödö. 26 I'ila sa da'ö razo, ba zi lö aiŵödo muhede; tebai manö faduhu dödögu, so ba da'ö zi lö irongo mege; tenga sa ba zi tobini telau da'ö no. 27 Hadia, ya'ugö razo, Agerifa, faduhu dödöu ba niŵa'ö zama'ele'ö andrö? 28 u'ila, faduhu.

Ba imane Agerifa khö Waulo: Lö aröu tö, ba tobali niha Keriso ndra'o, öbe'e.

29 Ba imane Faulo: Mangandrö ndra'o khö Lowalangi ena'ö; he aröu, ba he lö aröu, ba ena'ö tenga ha ya'ugö, ena'ö dozi samondrongo khögu ma'ökhö andre tobali si mane ya'odo andre, baero rate andre.

 Niŵa'ö Agerifa 

II. 30 Ba maoso razo, awö gumandru, awö Mberenike andrö, awö zidadao ba da'ö ba ngaira. 31 Laheta ira, fahuhuo, ba lamane: Lö nifazökhi niha andrö börö wamunu, ba he börö worate ya'ia.

32 Ba imane Agerifa khö Weso: Tola ni'efa'ö niha andrö, na lö nifulinia khö kaizaro mena'ö.

Faza 27

Lafoloyo Waulo la'otarai Kaizaria larugi Melite 

I. 1 Ba me no muhonogöi, moloyo ndra'aga ba Gitalia, ba labe'e Waulo, awö nikuru tanöbö'ö ösa, ba danga gumandra zi otu, Yulio döinia, kumandra zaradadu andrö khö kaizaro.

2 Ba möiga ba nowo Gaderamiti, sedöna moloyo ba mbanua Azia misa, ba moloyoga; awöma Garisaro, banua Makedonia, banua Desalonika.

3 Ba mahemolu ö, ba marugi Zidona. Ba ebua dödö Yulio khö Waulo, fahuo-huo ia khönia, itehe khönia möi ia khö zi fahuwu khönia ba latolo-tolo ia.

4 Ba aefaga ba da'ö, ba matörö tou Gifero, me angi moroi föna. 5 Ba me no matörö nasi tanö ba Gilikia ba tanö ba Wambilia, ba marugi si tou Mira, ba Likia.

6 Ba da'ö isöndra kumandra andrö nowo Alesandria, sanaŵa Italia, ba i'ohega ba da'ö. 7 Ba me ara lö sökhi-sökhi woloyo, me afökhö wondrugi Kenido, me lö ibe'ega angi, ba matörö tou Gereta, tanö ba Zalomone. 8 Ba afökhö wanörö singa hulo, ba marugi naha sotöi "labua si sökhi", ba zahatö banua Lasaia.

9 Ba no ara, ba no ata'u niha woloyo, me no aefa göi mbaŵa wamoni, ba ifangelama ira Faulo, 10 imane khöra: He ya'ami, u'ila, göna ita famakao ba fa'ate'ala sebua ba woloyo andre, tenga ha ba nowo ba ba nösinia, ba nosoda göi.

11 Ba ifondrondrongo kumandra niŵa'ö durumudi, awö niŵa'ö nakoda,

16 Ba me matörö hulo side-ide, sotöi Kalauda, ba ma'ifu tö, ba tebai masöbi dundraha. 17 Ba lasöbi yaŵa da'ö, ba lafake wangaro andrö, laböbö nowo. Ba ata'u ira tosake ba goso ene andrö, ba labunu loyo, ba te'oloi'ö manö nowo. 18 Ba me iforege khöma angi, ba mahemolu ö, ba latibo'ö nösi nowo. 19 Ba dua wongi aefa da'ö ba latibo'ö gama-gama ba nowo tangara. 20  Ba me ara lö oroma luo ba lö oroma ndröfi, ba me iforege bade sabölö-bölö, ba ma'ifu lö'ö sa'ae madöna-döna auri ndra'aga.

21 Ba me no ara lö si manga, ba möi khöra Waulo, imane: He ya'ami fefu, ni'o'ö sa mena'ö niŵa'ögu no, fa böi aheta ita ba Gereta, fa lö göna ita famakao andre, awö wa'ate'ala andre. 22 Ba iada'e, ba u'andrö khömi, böi mibusi dödömi, lö'ö sa tekiko ami, ha niha ami, ha owo zafufu dania. 23 Noa sa möi khögu me owi mala'ika Lowalangi andrö, sokhö ya'o, ba si no möido enoni göi,
24 ba no imane khögu: Böi ata'ufi, Faulo, lötolalö örugi kaizaro, ba hiza, no ibe'e bualania khöu Lowalangi fefu nawöu soloyo. 25 Andrö, böi mibusi dödömi, ya'ami fefu! Faduhu sa dödögu khö Lowalangi, itörö, si mane niŵa'ö khögu. 26 Ba lö'ö sa tola lö tosake ita ba hulo.

27 Ba me no fele'öfa bongi sa'ae te'oloi'ö manö misa ndra'aga ba nasi Aderia, ba talu mbongi, ba laŵa'ö ono nowo, te ahatö danö.
28 Ba lalau wanu'a wa'abakha, ba dua wulu ngaröfa. Ba me no moloyo ma'ifu tö, ba lafuli lalau, ba felelima ngaröfa.
29 Ba ata'u ira, ma tosake ba gara, ba latibo'ö zao moroi ba gi'o nowo, öfa, ba omasi ira, na moluo.

30 Ba la'alui ono nowo woloi moroi ba nowo, ladada ba nasi dundraha, fanguma'öra latibo'ö zao, moroi ba mbagi nowo;
31 ba imane Faulo khö gumandra andrö ba ba zaradadu andrö: Na aheta da'ö ba nowo, ba tebai auri ami.
32 Awena la'eŵa daŵi-taŵi dundraha saradadu, la'ekhugö si tou.

33 Ba gasa-gasa wa'amoluo, ba ifarou dödöra fefu Faulo, ba wemanga göra, imane: No fele'öfa bongi ma'ökhö mombalo-mbaloi ami, ba lö si manga, ma'ifu lö ni'ami.
34 Andrö u'andrö khömi, mi'a gömi, fangorifimi sa da'ö; sara mbu sa lö'ö ba högömi fefu saekhu.

35 Ba me aefa iŵa'ö da'ö, ba ihalö roti, i'aohasi gölö Lowalangi, fönara fefu, iboboto ba ibörötaigö manga.

36 Awena terara dödöra fefu ba la'a göi göra.

37 Ba dua ngaotu a fitu ngafulu a önö ndra'aga fefu ba nowo andrö.

38 Ba me no abuso ira öra, ba lakaohasi nowo, latibo'ö si tou mbalazo, ba nasi. 39 Ba me moluo, ba lö la'ila watahögö danö andrö. Ba la'ila zadöni asi, si so ene, ba mamagölö ira, ba da'ö ladölö nowo, na tola.

40 Ba la'eŵa zinali zao, laröi ba nasi, ba fao ba da'ö göi latoto'ö mböbö gamuri andrö, lataŵi loyo sabu, tanö ba nangi ba la'angamurisi baene nowo.
41 Ba me göna ba dure, ba lasakeni, ba tetaru sa mbagi, lö maliŵa-liŵa, ba aboto gi'o ba wa'abölö ndrulu.

42 Ba mamagölö zaradadu, ba wamunu nikuru andrö, fa böi moloi, na so zolangi, sanaŵa ene ena'ö.
43 Ba edöna i'orifi Waulo kumandra andrö, ba itenaŵa ira, ba iŵa'ö, oföna latibo'ö ira ba nasi sangila molangi,
44 ba wogamö tanö, ba tanöbö'ö, ba ba wafa ösa ba ba gamotola nowo ösa. Ba tobali ahori auri ira ba zi manö, lakhamö danö.

Faza 28

Nilau Waulo ba Melite 

I. 1 Ba me no aefaga ba wamakiko andrö, ba marongo, Melite döi hulo andrö. 2 Ba ebua sibai dödö niha bö'ö andrö khöma, la'ebua'ö galitö, ba lafonaha ndra'aga fefu, me no ilabu teu ba me o'afuga.

3 Ba me ira'ui zandra'u nono geu Faulo, ba wame'e ba galitö, ba hiza gulö, soloi ba wa'aukhu galitö, ira'u danga Waulo.

4 Ba me la'ila niha andrö gulö andrö, sanaŵa-naŵa ba dangania, ba faoma lamane khö nawöra: Oroma, wa sange'e niha andrö, ibunu ia "solau balö", he ŵa'ae no aefa ia ba nasi.

5 Ba ifazaumba ba galitö gulö andrö, ba lö göna ia hadia ia, safökhö.

6 Ba labalo-baloi, ma abao, ba ma i'ozumagö manö alau tou ia ba mate. Ba ara labalo-baloi, ba la'ila, lö hadia zafökhö, si göna ia, ba tobali, Lowalangi ia laŵa'ö.

7 Ba ba zahatö ba mbanua andrö motanö gumandru hulo andrö, Fubelio döinia. Ba ifa'amöiga khönia, tölu bongi wa'ara ibe'e-be'e göma, wa'oböwö.

8 Ba mofökhö nama Wubelio andrö, akhömö ba mendro dalu.

Ba möi khönia si bakha Waulo, mangandrö, itufa tanga zofökhö, ifadöhö wökhö. 9 Ba me aefa da'ö, ba mangondra göi zofökhö bö'ö ba hulo andrö, ba tefadöhö wökhöra.

10 Ba lafosumange sibai ndra'aga, ba me mofanöga, ba labe'e zoguna khöma.

 Irugi Roma 

II. 11 Ba tölu waŵa, ba moloyoga, ba nowo si no mombaloi fa'aefa mbaŵa deu ba hulo andrö, moroi ba Alesandria, sotandra sifaero andrö. 12 Ba manaoga ba Zirakuso, tölu bongima ba da'ö. 13 Ba me no mafasui, ba marugi Regio. Ba sara wongi aefa da'ö, ba ilau angi moroi raya, ba mahemolu ö, ba marugi Wuteoli. 14 Falukhaga dalifusö ba da'ö, ba la'andrö khöma, ma'iagö khöra, fitu bongi; ba marugi sa'ae Roma.

15 Ba so moroi ba da'ö dalifusö, me no larongo ndra'aga, lafaondragö ndra'aga ba Gafiforo ba ba Daretabene. Ba me i'ila da'ö Faulo, ba isuno Lowalangi ba terara dödönia.

16 Ba me no marugi Roma, ba latehe khö Waulo, sambua nahania, awönia zaradadu samösa, sanaro ya'ia.

 Mangombakha ia ba da'ö 

III. 17 Ba tölu bongi, ba ifalukha'ö Faulo zatua niha Yehuda, si so ba da'ö.

Ba me so ira, ba imane khöra: He ya'ami, ira talifusö, he ŵa'ae lö horögu ba khöda, ba he ŵa'ae lö si sala ndra'o ba huku ndra tua, ba no laböbö ndra'o ba Yeruzalema, ba no labe'e ba danga Ndrawa Roma ndra'odo. 18 Ba la'efa'ö ndra'o mena'ö da'ö, me no lasekhegö, me lö hadia ia mbörö wamunu ya'o khögu. 19 Ba me mamadaö niha Yehuda, ba lö lala bö'ö khögu, baero wamuli khö kaizaro, tenga sa taŵa'ö so ni'adugögu talifusögu. 20 Da'ö sa mbörö, wa ufakaoni'ö ami, ena'ö u'ila ami, ba fahuhuodo khömi: fanötöna Ndraono Gizeraeli andrö sa mbörö, wa terate ndra'o rate andre.

21 Ba lamane khönia: Lö'ö sa nitemama sura, ba khömö, moroi ba Yudaia, ba lö'ö göi si möi dalifusö, sangombakha hadia ia zi lö sökhi ba khöu. 22 Ba niŵa'öma, sökhi marongo khöu, he wisa gera-erau; ba zi faehu huku andrö sa, ba no marongo, tefadaö manö niŵa'öra, fefu gofu heza so ira.

23 Ba la'ötö khönia mbongi, ba ato zi möi khönia ba zi mörö ia.

Ba ibotokhi khöra mbanua Lowalangi andrö ba ifaduhu'ö dödöra khö Yesu, moroi ba goroisa Moze ba moroi ba zura zama'ele'ö, i'otarai si hulö wongi, irugi tanö owi.

24 Ba so ösa zi faduhu tödö ba niŵa'önia, ba so göi zi lö mamati. 25 Ba me lö ha sara dödö, ba mofanö ira, me iŵa'ö zambua li Faulo, me imane: Duhu niŵa'ö Geheha ni'amoni'ö, ni'ombakha'ö Yesaya, sama'ele'ö andrö, khö ndra tuami, 26 me imane: "Ae ba niha andrö, ba ömane: Mirongo tögi dalingami, ba lö'ö manö aboto ba dödömi, ba anehe hörömi, ba lö'ö manö mi'ila geluaha. 27 Noa sa abe'e dödö niha andrö ba no afiso-fiso dögi dalingara, ba höröra, ba no lafakifu, fa lö la'ila höröra, fa lö larongo tögi dalingara, fa lö aboto ba dödöra, fa lö lafuli ira, fa lö u'orifi ira." 28 Ba ya'aboto ba dödömi, no tefa'ohe'ö ba niha baero wangorifi andrö, khö Lowalangi, ba mamondrongo göi da'ö.

29 Ba me aefa iŵa'ö, ba mofanö niha Yehuda, wa'abölö wasosotara khö nawöra.

30 Ba alo'o mendrua fakhe Waulo ba nomo andrö niwawalönia, ba ifa'amöi fefu zi möi yomo khönia. 31 Ituriagö mbanua Lowalangi ba ifahaö niha ba duria Zo'aya, Yesu, ma'ifu lö aiŵö ia ba lö mutenaŵa.

ROMA

Faza 1

Fangowai 

I. 1 Faulo zanura da'e, enoni Keriso Yesu, nikaoni sinenge, nituyu, ba wangombakha turia somuso dödö andrö khö Lowalangi, 2 nifafabu'u'önia föna ba zama'ele'ö andrö khönia, ba zura ni'amoni'ö, 3 turia Nononia andrö. Ma'uwu Dawido ba nga'ötö niha, 4 nifataro Ono Lowalangi, nibe'e fa'abölö, dali Geheha ni'amoni'ö, moroi ba wemaoso moroi ba ngai zi mate: Yesu Keriso, So'aya ya'ita. 5 Khönia no tatema wa'ebua dödö, awö halöŵö zinenge, ba wanga'asogö folo'ö famati andrö, ba niha fefu, ba wangebua töinia andrö. 6 Ba zi te'u'u göi ami, nikaoni Yesu Keriso; 7 ba ni'omasi'ö Lowalangi andrö fefu, nikaoni andrö, ni'amoni'ö, si so ba Roma. Yafalukha ami wa'ebua dödö ba fa'ohahau dödö khö Namada Lowalangi ba khö Zo'aya ya'ita, Yesu Keriso!

 Humulu dödö Waulo ba we'amöi khöra 

II. 8 Si föföna, ba usuno Lowalangigu andrö, dali Yesu Keriso, ba khömi fefu, me no teturiagö wamatimi andrö ba guli danö ma'asagörö. 9 Irongo sa ligu Lowalangi, si möido enoni tödögu, ba wangombakha turia somuso dödö andrö khö Nononia andrö, wa lö tebulö itörö, tödögu ami. 10 Lö aetu u'andrö, na mangandrö ndra'o, ma atö salöfögu samuza, ma aoha gölö Lowalangi, möi ndra'o khömi. 11 Humulu sa dödögu wamaigi ya'ami, ena'ö ufa'ema khömi ma'ifu, ame'ela Geheha, ba wangabe'e ya'ami, 12 ya'ia na terara dödögu göi awömi, ba khömi andrö, börö wa no faoma samati ita, he ya'ami, ba he ya'o. 13 Ba tebai ubini'ö khömi, ya'ami ira talifusö, wa no asese uŵa'ö tödögu, möido khömi — ba no tetabi ndra'o irugi da'e — ena'ö usöndra ba khömi göi mbua ma'ifu, si mane ba niha bö'ö göi. 14 So'ömö ndra'odo, he ba Ndrawa Heleni, ba he ba zi tenga Dawa Heleni, he ba zatua-tua, ba he ba zi lö atua-tua. 15 Andrö si manö wa'edöna dödögu, na balazi ndra'o, wangombakha turia somuso dödö andrö, ba khömi göi, ba Roma.

 Fa'abölö duria somuso dödö andrö 

III. 16 Lö'ö sa ailado ba duria somuso dödö andrö; noa sa fa'abölö Lowalangi ia, ba wangorifi samati andrö fefu, ba niha Yehuda ua ba ba Ndrawa Heleni göi. 17 Tefa'ele'ö sa ba khönia wa'atulö dödö khö Lowalangi, moroi ba wamati ba ba wamati zui lua-lua, si mane si so ba zura: "Ba wamati isöndra wa'auri satulö tödö."

 Horö niha baero 

IV. 18 Tefa'ele'ö sa moroi ba zorugo wönu Lowalangi ba golalöŵa andrö ba ba zi lö atulö andrö fefu, ba niha, sanaisi si duhu ba wa lö atulö andrö, 19 me no oroma ba khöra zi tola ta'ila khö Lowalangi; noa sa ifa'ele'ö khöra Lowalangi. 20 La'ila sa tödöra, ba nifazökhinia, zi lö oroma andrö, amuatania, i'otarai wamazökhi danö'a, fa'abölönia andrö, si lö aetu ba fa'alowalanginia fa lö famu'a khöra. 21 Me no aboto ba dödöra Lowalangi ba me lö ni'olowalangira ya'ia, wanuno ya'ia, ba me lö ni'andröra saoha gölö khönia me no arörö dödöra ba waya ba me no tobali ogömi-gömi dödöra, sambö era-era andrö. 22 Me no satua-tua ira, laŵa'ö, ba no tobali, sambö tödö ira. 23 Ba no lafalalini, no laböhöli lakhömi Lowalangi, andrö, si lö tebulö, ba no labe'e salahinia khala-khala wamaedo niha si mate-mate ba khala-khala wamaedo wofo ba khala-khala wamaedo zaliŵa-liŵa ba danö si öfa ahe, awö zanana andrö. 24 Andrö no iböhöli ira Lowalangi, fa la'o'ö wangisö dödöra andrö, si ta'unö andrö, ena'ö te'o'aya nösira andrö. 25 ya'ira andrö, si no mamalalini si duhu andrö khö Lowalangi, ba waya, si no mamosumange nifazökhi andrö, si no mangaröfi li ya'ia, moroi ba wamosumangera samazökhi, moroi ba we'angaröfi li da'ö, nisuno irugi zi lö aetu. Yaduhu. 26 Andrö no iböhöli ira Lowalangi, fa la'o'ö wangisö si lö sökhi: he ira alawe khöra, no laböhöli lala, ba no lasalahini si tenga lala. 27 Ba si manö göi ndramatua, no laböhöli lala wa'orudu ba ndra'alawe, ba no tesao wa faoma la'isö nawöra, tobali no lahoröni ndramatua iramatua, ba no latema zi nangea luora ba wa'elungura andrö, ba nösira. 28 Ba me no lö ba dödöra wa'aboto ba dödöra Lowalangi, ba no ilulu ira Lowalangi, ena'ö la'o'ö gera-era si lö göna ba wolau si lö tola; 29 no a'oi so zi lö atulö fefu, awö walösökhi, awö wa'afaito, awö wa'omasi gana'a, no fahöna wa'afökhö dödö, awö wange'e, awö wagua-guasa, awö wa'onekhe, awö walimosa, 30 samato-matou awöra ira ba sanandraŵaisi ba si lö omasi Lowalangi ba sangosiwawöi awöra ba si fayaŵa ba samahokha ba samakhai si lö sökhi ba si lö molo'ö li zatua, 31 ba sambö era-era ba si faröi ba sabe'e tödö ba si lö ahakhö tödö. 32 La'ila sa huku Lowalangi andrö, wa no huku famunu huku zolau si manö, ba tenga ha fa lalau da'ö, omasi na göi ira, na so zolau si manö, niha bö'ö.

Faza 2

Fa'atulö dödö Lowalangi, lö ebua dödönia zambuana 

I. 1 Andrö tebai öbu'a ba hulumö, ya'ugö ono niha, ha niha ndra'ugö sanguhuku awönia; hukumö ö'etu'ö, na öhuku danö bö'ö; faoma sa nilaumi, ya'ugö sanguhuku. 2 Noa sa ta'ila, wa satulö wanguhuku Lowalangi solau si manö. 3 Ma öwai, aefa ndra'ugö ba huku andrö, nifatörö Lowalangi, ya'ugö niha, sanguhuku solau si manö, na no faoma nilaumi? 4 Ma ö'ositengagö wa'abölö wa'ebua dödönia ba fanahania tödönia ba fa'ebolo dödönia, ba lö ö'ila, wa ifarou'ö ba wamalalini era-era fa'ebua dödö Lowalangi andrö? 5 Ba ba wa'abe'e dödöu andrö ba ba wa lö edona'ö öfalalini gera-era dödöu, ba öhöna khöu wönu ba mbaŵa wönu andrö, ba mbaŵa wama'ele'ö fanguhuku satulö andrö, khö Lowalangi: 6 idozigö dania niha wamasulöni bua-buara; 7 ibe'e wa'auri si lö aetu ba zanau ölö ba mbua-bua si sökhi, wangalui lakhömi ba sumange ba fa lö tekiko, 8 ba ba zi lö atulö tödö, si lö molo'ö si duhu, solo'ö si lö atulö, ba fönu ba bakhu-bakhu dödö. 9 Famakao ba fa'abu dödö ba niha fefu, samazökhi si lö sökhi, oföna ba niha Yehuda, ba ba Ndrawa Heleni göi. 10 Ba lakhömi ba sumange ba fa'ohahau dödö ba zolau si sökhi, fefu, oföna ba niha Yehuda ba ba Ndrawa Heleni göi. 11 Ba Lowalangi, ba lö'ö sa famaigi bawa niha. 12 Ha wa'ato sa ita samazökhi horö, lö oroisa, ba tetibo göi, lö oroisa, ba ha wa'ato zamazökhi horö, si so oroisa, ba dali goroisa wanguhuku ya'ira. 13 Tenga sa samondrongo oroisa zatulö föna Lowalangi, ha solo'ö oroisa niŵa'ö satulö. 14 Ba na lalau niŵa'ö ba goroisa, to'ua ya'ira, niha baero, si lö oroisa, ba tobali oroisa ira khöra, ya'ira, si lö oroisa, 15 tobali la'oroma'ö, wa no musura ba dödöra niŵa'ö ba goroisa andrö, ba fao wamaduhu'ö dödöra, awö wa faoma la'adu-adugö nawöra era-erara, ba he wa faoma labu'a-bu'a ba hulu nawöra. 16 Oroma dania na luo ifahuku'ö dania Lowalangi khö Keriso Yesu zi tobini ba dödö niha, si mane niŵa'ögu, wangombakha turia somuso dödö andrö.

 Si so horö göi niha Yehuda  

II. 17 Ba niha Yehuda ndra'ugö öŵa'ö, ba ödöna-döna ba goroisa, ba ösuno ndra'ugö ba khö Lowalangi. 18 No aboto ba dödöu zomasi ia, no ötimba tödöu hezo zi sökhi, me no nifahaö ba goroisa ndra'ugö. 19 öŵa'ö tödöu solohe tanga zau'a ndra'ugö, sohagaini si so ba zogömi-gömi, 20 samamaha sambö era-era, samahaö iraono, si so dali wangila ba dali zi duhu, ba goroisa; 21 ba ya'ugö samahaö niha tanöbö'ö, ba hadia, lö öfahaö ndra'ugö? ya'ugö, sanguma'ö ba niha, böi managö, ba managö'ö? 22 Sanguma'ö, böi mohorö, ba mohorö'ö? Sangogorofi adu, ba ö'anagöi ira ba gosali? 23 ya'ugö, sanuno ya'ugö ba goroisa, ba ö'o'aya Lowalangi wanawö oroisa? 24 "Börö sa ami, wa tetandraŵaisi döi Lowalangi ba niha baero", itörö zi so ba zura. 25 Moguna sa wamoto andrö, na ö'o'ö goroisa, ba na sanawö oroisa ndra'ugö, ba tobali botolö zi no muboto andrö khömö. 26 Ba na itörö lala goroisa si lö muboto andrö, ba tenga no tobali amaedola zi no muboto mbotolö andrö khönia? 27 Ba ihuku ndra'ugö dania si to'ua lö muboto, solo'ö oroisa andrö, ya'ugö andrö, sanawö oroisa, he no so zura, ba he no muboto ndra'ugö. 28 Tenga sa da'ö niha Yehuda, si no niha Yehuda wamaigi niha, ba tenga göi da'ö wamoto, ni'ila hörö, ba nösi niha. 29 Ha si no niha Yehuda ba zi tobini ba famoto tödö, na dali Geheha; si tenga dali niŵa'ö ba zura. Na so zi manö, ba tenga nisuno niha, no nisuno Lowalangi.

Faza 3

Famu'a na so zamadaö 

I. 1 Ba hadia zi tohude ba niha Yehuda, ba hadia guna wamoto andrö? 2 Ebua sa, gofu he wisa wamaigida. Si föföna ua, wa no mube'e ba dangara daroma li Lowalangi andrö. 3 Ma he wisa? na so ösa zi lö mamati, hadia, iwu'ai wa lö faröi Lowalangi wa lö mamati ira? 4  Tenga si manö. Fozunia, ba si ndruhu Lowalangi ba sofaya niha fefu, itörö zi so ba zura: "Ena'ö satulö ndra'ugö, laŵa'ö, ba niŵa'öu andrö, ba ena'ö möna ndra'ugö, na lahuku'ö." 5 Ba na i'aro'ö wa'atulö Lowalangi wa lö atulö ita, ba hadia niŵa'öda? Hadia, si lö atulö Lowalangi, na ifatörö wönu? (tödö niha niŵa'ögu). 6 Tenga si manö. Na si manö ena'ö, ba he iwisa Lowalangi wanguhuku ösi guli danö? 7 Ba na tedou wa'aduhu Lowalangi andrö, ba wayagu andrö, fangebua lakhöminia, ba hadia wa lafatörö na khögu huku zamazökhi horö? 8 Ba tenga itörö, na latandraŵaisi ita, na so ösa zanguma'ö, no maŵa'ö: "Datalau zi lö sökhi, ena'ö si sökhi lua-luania." Si nangea nihuku zi manö.

 Faoma göna ira huku he niha Yehuda ba he niha baero 

II. 9 Ba he wisa? No tohude ita? Tenga sa ya'ia manö. Noa sa mege ta'adugö ira, he niha Yehuda, ba he Dawa Heleni, wa no a'oi sawuyu horö ira, 10  itörö zi so ba zura: "Lö satulö tödö, samösa lö'ö, 11 lö satua-tua, lö sangalui sibai Lowalangi. 12 No ahori fabali ira, no fatutu manö, lö gunara, lö solau si sökhi, samösa lö'ö, 13 Lewatö sobawa dölö-tölöra, lalau falimo lelara, söfu gulö no so ba mbewera. 14 Ba mbawara ba no fahöna wangelifi ba fatiusa, 15 ahera, ba no alio-lio ba wange'e, 16 ba lalara, ba no so wamakiko, awö wa'abu dödö; 17 lala wa'ohahau dödö andrö, ba lö saboto ba dödöra, 18 Fangata'ufi Lowalangi ba lö'ö, fametahöra." 19 Ba no ta'ila, fefu hadia ia niŵa'ö ba goroisa, ba ba khöra teŵa'ö si so barö mbawa goroisa, ena'ö nifa'afu mbawara fefu ba ena'ö mo'ömö khö Lowalangi dozi niha ba guli danö. 20 Börö wa samösa lö niha niŵa'ö satulö, fönania, ba wolo'ö oroisa andrö. Soroi ba goroisa sa, ba fa'aboto ba dödö horö.

 Ha ba wamati falukha ira wa'omasi Lowalangi ira 

III. 21 Ba noa sa'ae to'ele wa'atulö dödö khö Lowalangi, baero goroisa, nifaduhu'ö goroisa ba nifaduhu'ö zama'ele'ö andrö, 22 fa'atulö dödö khö Lowalangi soroi ba wamati khö Yesu Keriso, ba zamati andrö fefu; lö'ö sa fa'afaehu. 23 Noa sa ahori mamazökhi horö ira, ba lö'ö sa si sökhi turiara khö Lowalangi. 24 Ba saoha gölö wa iŵa'ö Lowalangi satulö ira, fa'ebua dödönia, börö wangöhöli andrö, ba khö Keriso Yesu, 25 nifataro Lowalangi höli, ba ndrönia andrö, balazi wamati, ba wangoroma'ö fa'atulö dödönia, börö wa no i'osilömilagö horö föna, 26 götö wa'ebolo dödö Lowalangi, ba wangoroma'ö fa'atulö dödönia ba götö da'e, ena'ö satulö ia ba ena'ö satulö göi, iŵa'ö, zamati khö Yesu. 27 Ba heza so khöda wanuno ya'ita? Lö'ö sa ya'ia. Hadia lala? Hadia, balazi mbua-bua? Tenga. No lala wamati andrö. 28 Ba da'ö niŵa'öda, börö wamati, wa satulö niha iŵa'ö Lowalangi, baero wolo'ö oroisa. 29 Ma ha Lowalangi niha Yehuda Lowalangi? Tenga Lowalangi niha baero göi? Ya'ia, Lowalangi niha baero göi. 30 Na duhu ha samösa Lowalangi, sanguma'ö dania satulö zi no muboto, moroi ba wamati, awö zi lö muboto, ba wamati andrö. 31 Ba hadia, tawu'ai goroisa, ba wamati andrö? Tenga da'ö. Ta'aro'ö goroisa.

Faza 4

Ibe'e famaedo Gaberahamo Faulo me no ba wamati isöndra wa'atulö ba tenga ba mbua-buania 

I. 1 Ba ha taŵa'ö, hadia nisöndra Gaberahamo, furugöda, ba lala niha ba guli danö? 2 Na moroi ba wolo'ö oroisa sa'ae, wa iŵa'ö Lowalangi satulö Gaberahamo, ba nisuno ia, ba tenga nisuno Lowalangi. 3 Ba hadia sa niŵa'o ba zura? "Ba mamati Gaberahamo khö Lowalangi, ba tebe'e fa'atulö dödönia da'ö." 4 Ba ba zohalöŵö, ba tenga fa'ebua dödö, wa tebe'e luonia, no ömö. 5 Ba ba zi tenga balazi mbua-bua, samati khö zanguma'ö satulö zi no mangerogö Lowalangi mege, khönia tebe'e fa'atulö dödönia wamatinia andrö. 6 Si manö göi wamahowu'ö Dawido niha niŵa'ö Lowalangi satulö ia, he lö folo'ö oroisa, imane: 7 "Ya'ahowu zi no mube'e aefa lalö andrö, si no mubalugö horö! 8 Ya'ahowu niha ba zi lö ibe'e horö lalö andrö So'aya." 9 Ba famahowu'ö andrö, hadia, ha famahowu'ö si no muboto, ba ma famahowu'ö si lö muboto göi? Noa sa taŵa'ö: No tebe'e fa'atulö dödö Gaberahamo wamatinia andrö. 10 Ba ha mege tebe'e fa'atulö dödönia, hadia, me no muboto ia, ba ma me lö muboto na? Tenga me no muboto, no me lö muboto na. 11 Ba itema dandra, famoto andrö, famaduhu'ö fa'atulö dödö andrö, ba wamati andrö, si so khönia, me lö muboto ia na, ena'ö tobali tua zamati lö muboto fefu ia, ena'ö tebe'e fa'atulö dödöra wa'atulö dödö andrö, 12 ba ena'ö tua zi no muboto göi ia, ba zi tenga ha famoto, sanara göi lahe wamati andrö, si so khö duada Aberahamo, me lö muboto ia na. 13Tenga sa ba goroisa tefa'ema gamabu'ula li andrö khö Gaberahamo, ba he ba ma'uwunia, wa ya'ia zokhö uli danö dania, no ba wa'atulö dödö ba wamati tefa'ema. 14 Na solo'ö oroisa sa zanema ondröita, ba no tobali faya wamati andrö, ba si lö boto gamabu'ula li andrö. 15 Samobörö fönu sa goroisa, ba ba zi lö oroisa, ba lö'ö göi fanawö. 16 Andrö moroi ba wamati, ena'ö fa'ebua dödö, ena'ö aro gamabu'ula li andrö, ba ma'uwunia fefu, tenga ha ba ma'uwunia moroi ba goroisa, no ba ma'uwunia moroi ba wamati göi, moroi ba wamati Gaberahamo, si no tuada fefu, 17 si mane si so ba zura: "No ube'e furugö ndra'ugö, oya soi ma'uwumö dania"; ba khö Lowalangi andrö, ba zamati ia, sangorifi si no mate, sanötöi si lö'ö na, hulö na no so 18 samati manö, wanötöna, he lö tötönafö, ena'ö oya soi ma'uwunia, na itörö niŵa'ö andrö: "Si manö ma'uwumö dania." 19 Ba lö sangiwa dödönia wamati, wamaigi botonia, wa no atua — no mato otu fakhe — ba ma talu Zara andrö, si no amaedola zi mate; 20 lö sangiwa dödönia ba gamabu'ula li Lowalangi andrö, fa lö mamati ia, abe'e dödönia wamati, ifosumange Lowalangi, 21 no faduhu sibai dödönia, i'ila ifalua göi Lowalangi hadia nifabu'unia. 22 Andrö göi tebe'e fa'atulö dödönia, 23 ba tenga ha ba khönia, wa tesura, wa no mube'e fa'atulö dödönia, 24 ba khöda göi, ba nibe'e dania, khöda samati khö zanusugi Yesu, So'aya ya'ita, moroi ba ngai zi mate, 15 nibe'e nibunu ba lalöda andrö, nisusugi ba wangatulö'ö ya'ita.

Faza 5

Fa'atulö khö Lowalangi lua-lua wamati 
I. 1 Ba me no satulö tödö ita, iŵa'ö Lowalangi, balazi ba wamati, ba no atulö ita Lowalangi, börö Zo'aya ya'ita, Yesu Keriso. 2 Moroi khönia göi, wa tola ta'ondrasi mege wa'ebua dödö andrö, si lö tebulö, khöda, ba tasuno ita, me tadöna-döna lakhömi Lowalangi andrö. 3 Ba tenga ha da'ö, tasuno göi ita ba wamakao andrö, me no ta'ila, i'a'asogö wanaha tödö famakao andrö; 4 ba fanaha tödö andrö, ba i'a'asogö wa'abe'e, ba fa'abe'e andrö, ba i'a'asogö wanötöna. 5 ba fanötöna andrö, ba tebai te'ala ita, ibe'e, me no mulau ba dödöda wa'omasi Lowalangi andrö, ba khö Geheha ni'amoni'ö andrö, nibe'e khöda. 6 Noa sa mate Keriso, me luo lö abe'e ita na, salahi zi no mangerogö Lowalangi. 7 Ba si lö lokha lö mate niha salahi zatulö, ba zi sökhi sa, ba ma ta'ila tola mate ia. 8 Ba i'oroma'ö wa'omasinia ita Lowalangi, me no mate salahida Keriso, me samazökhi horö ita na. 9 Ba mendrua manö aefa ita ba wönu andrö iada'e, ba khönia, me no satulö ita, iŵa'ö Lowalangi, ba ndronia andrö. 10 Na noa sa mu'a'atulö ita Lowalangi, ba wa'amate Nononia, me si fa'udu ita, ba mendrua manö te'orifi ita ba wa'aurinia andrö, me no atulö ita. 11 Ba tenga ha da'ö; me tasuno göi ita ba khö Lowalangi, börö Zo'aya ya'ita, Yesu Keriso, nitemada fa'atulö iada'e.

 Khö duada Adamo i'otarai fa amate ba khö Yesu Keriso i'otarai fa'auri 

II. 12 Andrö, si mane böröta horö andrö ba guli danö, wa no ha samösa niha zamobörö, awö lua-lua horö andrö, fa'amate, awö wa no ikhamö niha fefu fa'amate andrö, börö wa no dozi samazökhi horö ira 13 — noa sa so horö ba guli danö, me lö oroisa na, ba lö tebe'e horö horö andrö, na lö oroisa, 14 ba no salaŵa zui wa'amate andrö, i'otarai Gadamo, irugi Moze, he ba zi lö lalö si mane lalö Gadamo, si no tobali famaedo zi so dania — 15 Ba buala fa'ebua dödö andrö, ba tenga si mane lalö andrö. Na sato sa zi mate ba lalö zi ha samösa, ba mendrua manö, wa a'oi irugi zato fa'ebua dödö Lowalangi ba buala andrö, moroi ba wa'ebua dödö niha si ha samösa andrö, Yesu Keriso. 16 Ba bö'ö wa'ebua dödö andrö, bö'ö zoroi ba zi ha samösa, samazökhi horö andrö. Moroi ba zi ha samösa huku andrö, ba wanibo, ba buala fa'ebua dödö andrö, ba moroi ba lalö soya, ba wanga'atulö. 17 Na ha samösa sa mbörö, wa no salaŵa wa'amate, moroi ba lalö zi ha samösa andrö, ba mendrua manö abölö ba wa'auri zanema fa'ebua dödö andrö, awö mbuala andrö, fa'atulö dödö, si no a'oi so, börö zi ha samösa andrö, Yesu Keriso. 18 Tobali si mane ba lalö zi ha samösa andrö, me no möi börö wanibo niha fefu, si manö göi ba wanga'atulö zi ha samösa andrö, noa göi möi fanga'atulö niha fefu, ba wangorifi. 19 Hulö si mane ba wa lö molo'ö niha andrö, si ha samösa sa, me no möi börö, wa no a'oi sokhö horö zato, si manö göi ba wolo'ö zi ha samösa andrö, noa göi möi börö wanga'atulö ba zato. 20 Ba no fatewu goroisa, ena'ö a'oi so lalö andrö. Ba ba zi no a'oi so horö, ba mendrua manö wa no a'oi so wa'ahakhö dödö göi, 21 ena'ö si mane fa'abölö horö andrö, ba wamunu, si manö göi wa'abölö wa'ahakhö dödö andrö, moroi ba wanga'atulö andrö, ba wa'auri si lö aetu, börö Yesu Keriso, So'aya ya'ita.

Faza 6

Si no mate niha Keriso ba horö me no mubayagö idanö 

I. 1 Ba hadia niŵa'öda? Hadia, lö tabulö'ö ita ba horö, ena'ö a'oi so dania wa'ahakhö dödö andrö? 2 Böi si manö. Ya'ita, si no mate ba horö, ba hana wa edöna ita auri ba khönia. 3 Ma lö mi'ila, wa ba wa'amate Keriso Yesu tebayagö idanö ita fefu, ya'ita, si no mubayagö idanö ba khönia? 4 Ba noa sa teko'o ita, awönia, famayagö idanö andrö, ba wa'amate, ena'ö hulö si mane Keriso, si no mususugi lakhömi Nama, moroi ba ngai zi mate, si manö göi ita, tatörö lala si bohou. 5 Na noa sa'ae faböbö ita khönia, me no fakhili-khili ira wa'amateda wa'amatenia, ba si manö sa göi ba wemaoso dania; 6 me aboto ba dödöda, wa no mufarahugö niha si töhöna khöda, wamoröfa ya'ia, ena'ö tehöndrögö mboto andrö, samazökhi horö, fa böi sa'ae sawuyu horö ita. 7 Si no mate sa, ba no mu'atulö'ö, no aefa ba horö. 8 Ba na no mate ita, awö Keriso, ba no faduhu dödöda, auri göi ita dania, awönia. 9 Me no ta'ila, lö'ö sa'ae mate Keriso, me no aefa tesusugi ia moroi ba ngai zi mate; lö'ö sa'ae ilaŵa ia fa'amate. 10 Fa'amatenia andrö, ba ba horö andrö mate ia, samuza; ba fa'aurinia, ba khö Lowalangi auri ia. 11 Si manö göi ami, si no mate sa, ba horö, ami, miŵa'ö tödömi, ba sauri ba khö Lowalangi, börö Keriso Yesu.

 Sawuyu horö ia föna, ba yamöi enoni Lowalangi iada'e 

II. 12 Ba böi abölö horö ba mbotomi andrö, si mate, ba wolo'ö fangisönia. 13 Ba böi ba horö mitehe ndroto-ndrotomi, fangöna ba zi lö atulö, mi'oro'ö ami khö Lowalangi, si mane si no auri, si otarai wa'amate, ba Lowalangi mitehe ndroto-ndrotomi, fangöna ba zatulö. 14 Tebai sa ilaŵa ami horö; tenga sa barö mbawa goroisa so ami, no barö mbawa wa'ahakhö dödö so ami. 15 Ba he wisa? Hadia tafazökhi horö, me tenga barö mbawa goroisa, me no barö mbawa wa'ahakhö dödö so ita? Böi si manö. 16 Hadia, lö mi'ila, ha khö mitehe ami, sawuyu, ba wolo'ö linia, khönia ami, sawuyu, ba wolo'ö linia, he ba horö, ba wa'amate, ba he ba wolo'ö, ba wanga'atulö. 17 Ba nisuno Lowalangi, me no aefa wa sawuyu horö ami, ba me no moroi ba dödömi mi'o'ö wamaedo andrö, famahaö andrö, ba ni'ohe ya'ami. 18 Ba me no mu'efa'ö ami ba horö, ba no tobali enoni zatulö ami. 19 Fehede niha wehedegu, börö wa no sambö fa'abölö nösimi. Si mane fanehemi sa föna ndroto-ndrotomi sawuyu zi ra'iö ba sawuyu wanawö oroisa, ba wanawö-nawö oroisa, si manö mitehe iada'e ndroto-ndrotomi enoni zatulö, ba wangohau-hau. 20 Me sawuyu horö ami sa, ba no aefa ami ba wa'atulö dödö andrö. 21 Ba hadia haremi, me luo da'ö? saila ami iada'e; fa'amate sa wozunia. 22 Ba iya'e, me no aefa ami ba horö, me no tobali enoni Lowalangi ami, ba no so haremi ba wangohau-hau, ba fozunia, ba fa'auri si lö aetu. 23 Luo horö sa, ba fa'amate, ba buala fa'ebua dödö Lowalangi andrö, ba no fa'auri si lö aetu ba khö Keriso Yesu, So'aya ya'ita.

Faza 7

Khö Keriso niha Keriso, tenga sa'ae barö mbawa goroisa so ira 

I. 1 Ma lö mi'ila, ya'ami, ira talifusö, — ba zi no aboto ba dödö oroisa muhehedo — wa no barö mbawa goroisa andrö so niha, irugi mate ia. 2 Ira alawe si no muhalö, ba noa sa tefaböbö ba ndramatua, ba goroisa andrö, götö wa'anau noso ndramatua; ba na mate ndramatua, ba lö'ö sa'ae oroisa, famaböbö ya'ia khönia. 3 Tobali labe'e töinia sohorö, na orudu ia ba ndramatua bö'ö, fatua auri ndra matuania. Ba na mate ndramatua, ba aefa ia ba goroisa, fa tenga sa'ae sohorö ia, na möi ia donga ndramatua bö'ö. 4 Andrö ya'ami göi, ya'ami ira talifusögu, si no mubunu ami, ba goroisa, ba mboto Keriso andrö, ena'ö tanöbö'ö zokhö ya'ami, ya'ia andrö, si no mususugi moroi ba ngai zi mate, ena'ö so mbua-buada khö Lowalangi. 5 Me no ba nösi so ita, ba no abölö wangisö horö andrö, nifasugi goroisa andrö, ba ndroto-ndrotoda, ena'ö so mbua-buania ba wa'amate. 6 Ba iya'e, ba no aefa ita ba goroisa, me no mate ita ba zanaha ya'ita föna, tobali enoni ita ba lala si bohou andrö, khö Geheha, ba tenga ba lala föna, si so ba zura.

 Oroisa andrö, he ŵa'ae si sökhi ia, ba tobali börö horö 

II. 7 Ba hadia niŵa'öda? Hadia, horö goroisa andrö? Tenga si manö. Ba lö'ö sa aboto ba dödögu horö andrö mena'ö, na tenga moroi ba goroisa. Lö'ö sa göi u'ila mena'ö, hadia wangisö andrö, na lö muŵa'ö ba goroisa andrö: Böi mangisö. 8 Ba no i'oguna'ö nifakhoi andrö horö andrö, ba no ifasugi ba dödögu fefu ngawalö wangisö; na lö oroisa sa, ba no si mate horö, 9 ba ya'o, ba sauri lö oroisa, föna. Ba me so nifakhoi andrö, ba auri horö, ba ya'o, ba mate, 10 ba no tobali famunugu goroisa andrö, nibe'e fangorifi. 11 Noa sa i'oguna'ö nifakhoi andrö horö andrö, no ibe'e famaelungu ya'o, ba famunu ya'o. 12 Tobali ni'amoni'ö goroisa andrö, ba nifakhoi andrö, ba ni'amoni'ö ba satulö ba si sökhi.

 Fa'abölö horö andrö, ba nösi niha andrö 

III. 13 Ba hadia no tobali famunugu zi sökhi andrö? Tenga si manö. Horö andrö a'ine; ba ena'ö oroma, wa horö ia, na ibe'e famunugu zi sökhi andrö, ena'ö a'oi so wa horö ia, moroi ba nifakhoi andrö. 14 Ta'ila sa, wa no moroi ba Geheha goroisa andrö, ba ösi niha ndra'odo, ni'amawa ba horö andrö. 15 Hadia nilaugu sa, ba no si lö aboto ba dödögu. Tenga sa somasi ndra'o nilaugu, si fa'udu ndra'o, da'ö ulau. 16 Ba na ulau zi lö omasido ba no utehe goroisa andrö, wa no si sökhi. 17 Ba tenga sa'ae ya'o zolau ya'ia, horö andrö a'ine, si no so ba nösigu, zolau. 18 Noa sa u'ila, wa lö si sökhi ba khögu, ba nösigu andrö. So sa khögu wa'edöna, ba famalua si sökhi andrö, ba lö'ö. 19 Tenga si sökhi, somasi ndra'o, ulau, si lö sökhi, si lö edöna ndra'o, da'ö nilaugu. 20 Ba na ulau zi lö omasido, ba tenga sa'ae ya'o zolau ya'ia, horö andrö a'ine, si so ba nösigu, zolau. 21 Ba tobali oroma khögu, na to'ua ya'o, ba omasido ulau zi sökhi ba no ahatö zi lö sökhi. 22 Omasido sa goroisa Lowalangi, na balazi dödögu bakha, 23 ba u'ila goroisa bö'ö ba ndroto-ndrotogu, si fasöndra ba goroisa andrö, si so ba dödögu, ba samöbö ya'o, sawuyu goroisa horö andrö, si so ba ndroto-ndrotogu 24 Alai ndra'o, niha nifakao! Ha niha zangefa'ö ya'o ba mboto ba wa'amate andrö? 25 Nisuno Lowalangi, börö Yesu Keriso, So'aya ya'ita. Tobali solo'ö oroisa Lowalangi ndra'o tödögu, ba solo'ö oroisa horö andrö ösigu.

Faza 8

Bua-bua niha Keriso ba lala Geheha 

I. 1 Ba lö'ö sa'ae fanibo zi so ba khö Keriso Yesu. 2 Noa sa i'efa'ö ndra'ugö ba goroisa horö ba ba goroisa ba wa'amate andrö oroisa Geheha sangorifi andrö, ba khö Keriso Yesu. 3 Si tebai goroisa andrö sa, me no lö abölö ia ibe'e ösi niha andrö, da'ö nilau Lowalangi, wamatenge Ononia, famaedo nösi niha andrö, si no so barö mbawa horö, börö horö andrö, ba no i'etu'ö huku horö andrö, ba nösi niha, 4 ena'ö itörö niŵa'ö ba goroisa andrö, ba khöda, si lö manörö lala nösi niha, sanörö lala Geheha. 5 Si so ba lala nösi niha sa, ba hadia ia ba nösi niha lagohi tödöra, ba si so ba lala Geheha, ba hadia ia ba Geheha lagohi. 6 Era-era nösi niha sa, ba no fa'amate, ba era-era Geheha, ba no fa'auri ba fa'ohahau dödö. 7 Me no fa'udusa khö Lowalangi gera-era nösi niha; lö'ö sa i'o'ö goroisa Lowalangi, me tebai göi. 8 Tebai omasi Lowalangi zi so ba lala nösi niha. 9 Ba ya'ami, ba tenga si so ba lala nösi niha, si so ba lala Geheha ami, na so atö ba dödömi Geheha Lowalangi. Ba na so zi lö Eheha Keriso, ba tenga khö Keriso da'ö. 10 Ba na so Keriso ba dödömi, ba boto zi mate sa mboto, börö horö andrö, ba tödö si bohou andrö, ba sauri, börö wa'atulö dödö andrö. 11 Ba na so ba dödömi Geheha zanusugi Yesu moroi ba ngai zi mate, ba i'orifi dania göi mbotomi, si mate andrö, Ehehania andrö, si no so ba dödömi si no manusugi Keriso Yesu moroi ba ngai zi mate.

 Ono Lowalangi ira 

II. 12 Ba tobali so'ömö ita, ya'ami ira talifusö, tenga so'ömö ba nösi niha, fa tatörö lala nösi niha. 13 Na mitörö lala nösi niha sa, ba si mate ami dania. Ba na mibunu mbua-bua mboto andrö Eheha, ba sauri ami. 14 Ha niha sa ira fefu nifarou Geheha Lowalangi, da'ö nono Lowalangi. 15 Tenga sa Eheha zawuyu nitemami, ena'ö ata'u zui ami; Eheha ndraono nitemami; moroi khönia wa mu'ao ita: He Aba, Ama! 16 Ya'ia, Eheha andrö göi, zamaduhu'ö tödöda, wa ono Lowalangi ita. 17 Ba na ono ita, ba sanema ondröita göi, sanema ondröita khö Lowalangi, awö Keriso, na nifakao göi ita awönia, ena'ö tefolakhömi göi ita awönia. 18 Tödögu sa, ba lö oroma wamakao ba götö da'e, ba ngai lakhömi andrö, nifa'ele'ö dania ba khöda andre.

 Tötönaföra 

III. 19 Ibalo-baloi sa nifazökhi Lowalangi andrö, idöna-döna wama'ele'ö Ono Lowalangi andrö. 20 Noa sa mube'e barö mbawa zi lö boto andrö nifazökhi Lowalangi andrö, lö aoha gölö; no moroi ba zame'e ya'ia, ba wanötöna, 21 me ya'ia göi, nifazökhi Lowalangi andrö, ni'efa'ö ba wangosawuyu wa'atekiko andrö, ba wolohe ya'ia ba wa'aefa nono Lowalangi andrö, si so lakhömi. 22 Noa sa ta'ila, mangarö-ngarö fefu nifazökhi Lowalangi, awöda, afökhö khönia, irugi da'e. 23 Ba tenga ha da'ö, ya'ita göi, si no so famobörö Geheha andrö, mangarö-ngarö ita tödöda, wanötöna fa ono ita, fangefa'ö botoda andrö. 24 Noa sa te'orifi ita, ba wanötöna da'ö. Ba tötönafö ni'ila höröda, ba tenga tötönafö; hana wa idöna-döna na sa niha zi no i'ila hörönia? 25Ba na tadöna-döna zi lö i'ila höröda, ba tabalo-baloi, tataha dödöda. 26 Ba si manö göi Geheha, itolo ita, me no ambö wa'abölöda. Hadia ni'andröda ena'ö, he wisa zi sökhi, ba lö'ö sa ta'ila; ba ya'ia, Eheha andrö, i'iagö salahida, ba wangarö-ngarö  si lö alua baeha. 27 Ba sanekhegö tödö andrö, ba i'ila hadia niŵa'ö Geheha, me no i'o'ö zomasi Lowalangi we'amöi salahi niha ni'amoni'ö. 28 Ba no ta'ila, ba zangomasi'ö Lowalangi, ba oi ba zi sökhi manö lua-lua hadia ia, fefu, ba khöra si no mukaoni, nihonogöi ba da'ö. 29 Si no i'ila föna sa, da'ö göi nihonogöinia, ena'ö famaedo Nononia ira dania, ena'ö si a'a ia, ba no ato dalifusö. 30 Ba ha niha zi no ihonogöi, da'ö göi nikaoninia, ba ha niha nikaoninia, da'ö göi zatulö, iŵa'ö, ba ha niha zatulö, iŵa'ö, da'ö göi nifolakhöminia. 31 Ba hadia niŵa'öda ba da'ö? Na i'o'awögö ita Lowalangi, ba ha niha zi fa'udu khöda? 32 Ya'ia, si lö alimagö Ononia, si no mame'e da'ö salahida fefu, hadia lö ifabaya manö ba da'ö wame'e buala khöda da'ö fefu? 33 Ha niha zangadugö nitutuyu Lowalangi? No Lowalangi zanguma'ö satulö ira. 34 Ha niha zangetu'ö huku? No so Keriso Yesu, si no mate, ba mendrua manö, me no ifuli auri, si so ba gambölö Lowalangi, ba si lului manguma'ö, salahida. 35 Ha niha zamabali ya'ita ba wa'omasi Keriso ita? Hadia, famakao! ba ma fa'afökhö, ba ma folohi, ba ma fa'olofo, ba ma fa'o'afu, ba ma ameta'uö, ba ma famunu? 36 Si mane si so ba zura: "Börö ndra'ugö, wa nibunu ndra'aga ma'ö-ma'ökhö, hulö mbiri-biri nitaba ndra'aga, ba dödö niha bö'ö." 37 Ba ba da'ö fefu, ba möna sibai ita, ibe'e si no mangomasi'ö ya'ita. 38 Noa sa faduhu dödögu, he fa'amate, ba he fa'auri, he mala'ika, ba he samatörö, he si so iada'e, ba he si so dania, he sabölö, 39 ba he fa'alaŵa ba he fa'abakha, ba he hadia ia mbö'önia nifazökhi Lowalangi, ba lö i'ila ifabali ita ba wa'omasi Lowalangi andrö ita, ba khö Keriso Yesu, So'aya ya'ita.

Faza 9

Fa'abu dödö Waulo me no mube'e baero niha Yehuda 

I. 1 Si ndruhu niŵa'ögu ba khö Keriso, tenga fayagu, ifaduhu'ö khögu tödögu, ba khö Geheha ni'amoni'ö,2 wa no abu sibai dödögu, awö wa lö mamalö-malö wa afökhö bakha dödögu. 3 Omasido sa, na si tetibo ndra'o khö Keriso, salahi dalifusögu andrö, si oi ya'aga, si ha sambua tua. 4 Iraono Gizeraeli andrö, si so fa'a'ono, awö lakhömi, awö wawu'usa li andrö, awö goroisa andrö, nibe'e khöra, awö wamosumange Lowalangi, awö gamabu'ula li andrö, 5 awö ndra tua andrö, ba ba zi otarai Keriso, me tobali niha ia, si no Lowalangi, si so barö mbawa fefu hadia ia, nisuno irugi zi lö aetu! Yaduhu.

 Ba aro zui gamabu'ulali Lowalangi andrö 

II. 6 Ba tenga fa uŵa'ö, no awu'a daroma li Lowalangi. Ma'uwu Gizeraeli andrö, ba tenga si no a'oi Iraono Gizeraeli. 7 Ba no lö dozi iraono Gaberahamo ira, me no madounia, da'ö niŵa'ö: "khö Giza'aki andrö dania so nifotöi ma'uwumö." 8 Da'e geluahania: Tenga ono Lowalangi ndraono si otarai mboto, iraono ba gamabu'ula li andrö, da'ö niŵa'ö: ma'uwu. 9 Taroma li amabu'ula li daroma li andrö: "Na mane furi sodo, ba no so nono khö Zara." 10 Ba tenga ha da'ö, Rebeka göi, me manabina ia khö zi ha samösa andrö, khö duada Iza'aki, 11 me lö si tumbu ira na i, me lö nifazökhira, he si sökhi, ba he si lö sökhi — ena'ö lö tebulö, wa balazi Lowalangi wanutuyu, wa tenga balazi mbua-bua, wa moroi ba zogaoni — 12 ba da'ö teŵa'ö khönia: "Sawuyu zi akhi dania zi a'a." 13 Si mane si so ba zura: "Yokobo andrö, ba no u'omasi'ö, ba khö Gezau, ba no fa'udu ndra'o."

 Ba balazi manö Lowalangi, he lala ibe'e 

III. 14 Ba hadia niŵa'öda? Hadia, so zi lö atulö nilau Lowalangi? Tenga si manö. 15 Imane sa khö Moze: Na so zebua dödögu, ba ebua dödögu khönia; ba na so zahakhö dödögu, ba ahakhö dödögu khönia? 16 Tobali tenga sa fa'edöna niha ba tenga famoregenia, ha fa'ahakhö dödö Lowalangi andrö. 17 Si mane sa niŵa'ö khö Wara'o, si so ba zura: "Da'ö sibai mbörö, wa u'asogö ndra'ugö, ena'ö ufa'ele'ö wa'abölögu, ba khömö andrö, ba ena'ö te'ombakha'ö döigu ba guli danö ma'asagörö." 18 Tobali na so zedöna ia, ba ahakhö dödönia, ba na so zedöna ia zui, ba i'abe'e'ö dödö da'ö. 19 Ba ömane khögu: Ba hana wa ibe'e horöda? Ha niha sa zangila molaŵa zomasi ia? 20 Böi ua, ya'ugö niha, ha niha ndra'ugö, wa ötahigö Lowalangi? Hadia, tola iŵa'ö omböila khö zomböi ya'ya: Hana wa ömanö wamazökhi ya'o? 21 Ma tenga ba danga zamösi bowoa so la'uri, fa tola ibali'ö nahia zi sökhi ösa ba nahia zi lö sökhi ösa, zi ha sambua böröta? 22 Ba he wisa, na no ibologö sibai dödönia Lowalangi ba nahia andrö, si göna fönu dania, nihonogöi ba wa'atekiko, he no edöna ia i'oroma'ö wönunia ba ifa'ele'ö wa'abölönia, 23 ena'ö ifa'ele'ö wa'afahöna lakhöminia andrö, ba nahia andrö, sahakhö dödönia, si no ihonogöi, ena'ö lakhamö lakhömi? 24 Ba nikaoninia göi ya'ita andre, tenga ha moroi ba Niha Yehuda, moroi ba niha baero göi. 25 Niŵa'önia göi nifa'ema Hosea: "ube'e dania töi zi tenga banuagu mbanuagu ba töi zi lö omasi ndra'o föna zomasi ndra'o, 26 ba tobali ba niŵa'ö khöra föna: Tenga banuagu ami, ba da'ö tebe'e töira nono Lowalangi sauri." 27 Ba si mane li Yesaya, ba khö Ndraono Gizeraeli andrö: "He si mane fa'oya ngawua nene ba mbewe nasi wa'ato Ndraono Gizeraeli, ba si tosai, ba ni'orifi. 28 Alua sa niŵa'önia, itörö manö, lö ara, ibe'e So'aya, ba guli danö." 29 Si mane niŵa'ö Yesaya göi föna: "Na lö nisaigö Zo'aya ngahönö tanömö khöda mena'ö, ba no tobali si mane Sodoma ita ba hulö si mane Gomora andrö."

 Sala Niha Yehuda mbörö, wa no mube'e baero ira 

IV. 30 Ba hadia niŵa'öda? Niha baero, si lö mangalui fa'atulö dödö, ba no falukha wa'atulö dödö, fa'atulö dödö moroi ba wamati. 31 Ba Iraono Gizeraeli andrö, sangalui lala wa'atulö dödö, ba lö nisondrara lala. 32 Hana wa si manö? Me tenga moroi ba wamati, me no si mane na moroi ba mbua-bua. Noa sa manendre ira ba gowe nitendre andrö, 33 itörö zi so ba zura: "Hiza utaru'ö ba Ziona gowe nitendre, gowe wa'ate'ala; ba ha niha zi faduhu tödö khönia, ba tenga saila dania."

Faza 10

1 He ya'ami ira talifusö! Da'ö wa'omasigu ba da'ö wangandrögu khö Lowalangi, ba khöra andrö, ena'ö lasöndra wangorifi. 
2 Si ndruhu sa, tebai ubini'ö, laforege sa ba khö Lowalangi, ba no ambö gera-era. 
3 Me lö'ö sa aboto ba dödöra wa'atulö dödö andrö khö Lowalangi, ba me la'alui wamoguna'ö fa'atulö dödö khöra, ba lö la'o'ö wa'atulö dödö andrö khö Lowalangi. 
4 Lua-lua goroisa sa, ba Keriso, ba wama'ema fa'atulö dödö ba zamati fefu. 
5 mane sa Moze ba wa'atulö dödö andrö, soroi ba goroisa: "Na so zamalua ya'ia, ba tobali fangorifinia." 
6 Ba imane fa'atulö dödö andrö, soroi ba wamati: "Böi ŵa'ö tödöu: Ha niha zi möi yaŵa ba zorugo?" ba wangai Keriso, ba wolohe mitou; 
7 ba ma: "Ha niha zi möi mitou, ba mbanua tou?" ba wangai Keriso, moroi ba ngai zi no mate.
8 Hadia sa niŵa'önia? "No ahatö khöu daroma li andrö, ba mbeweu ba ba dödöu", taroma li ba wamati andrö, ni'ombakha'öma. 
9 Na itehe sa beweu So'aya Yesu ba na faduhu dödöu, no isusugi ia Lowalangi moroi ba ngai zi mate, ba ni'orifi ndra'ugö. 
10 Ba dödöda sa so wamati, ba wogamö fa'atulö dödö, ba beweda zanehe, ba wogamö fangorifi. 
11 Si mane sa ba zura: "Dozi samati khönia ba tenga saila dania." 
12 Lö'ö sa faehu ira niha Yehuda Ndrawa Heleni. Ha sa samösa Zo'aya ya'ira, ba zi no fahöna fefu hadia ia, ba ziangaröfi li ya'ia, fefu. 13 "Dozi sa, ha niha ziangaröfi li töi Zo'aya, ba ni'orifi." 
14 Ba he lawisa wa'angaröfi li, ba zi lö mamati ira? Ba he lawisa wamati ba zi lö nirongora, ba he lawisa wamondrongo, na lö sangombakha?
15 Ba he lawisa wangombakha, na lö mufatenge ira? Si mane si so ba zura: "Wa'asökhi lahe zangombakha turia somuso dödö, si sökhi andrö." 
16 Ba lö dozi la'o'ö turia somuso dödö andrö. Imane sa Yesaya: "He So'aya, ha niha zi faduhu tödö ba duria andrö khöma?" 
17 Tobali moroi ba duria wamati andrö, ba turia andrö, ba moroi ba daroma li Keriso. 
18 Ba da'ö niŵa'ögu: Hadia, lö nirongora? Noa sa: "No itörö danö ma'afefu lira, ba no irugi wondrege guli danö niŵa'öra andrö." 
19 Ba da'ö niŵa'ögu: Hadia lö saboto ba dödö Ndraono Gizeraeli? Moze zi oföna manguma'ö: "Afökhö dania dödömi, ube'e, ba mbanua si tenga banuagu, ba mofönu ami ba mbanua sambö ere-era, ube'e." 
20 Ba lö alaŵö Yesaya ba imane: "No lasöndra ndra'o si lö mangalui ya'o, no to'ele ndra'o ba zi lö manofu ya'o." 
21 Ba ba Ndraono Gizeraeli, ba imane: "Ma'ö-ma'ökhö manö no u'oro'ö dangagu ba mbanua si lö mamondrongo li, si lö edöna molo'ö."

Faza 11

Tenga nitibo'ö sibai niha Yehuda andrö 

I. 1 Ba da'ö niŵa'ögu: Hadia, no itibo'ö mbanuania Lowalangi? Tenga si manö! Ya'odo sa göi, ba Iraono Gizeraeli, ma'uwu Gaberahamo, mado Mbeniyami. 2 Lö nitibo'ö Lowalangi banuania, si no i'ila föna. Ma lö nirongomi, hadia niŵa'ö ba zura, ba khö Geliya andrö? Me humede ia khö Lowalangi, ba khö Ndraono Gizeraeli andrö, me imane: 3 "He So'aya, no labunu zama'ele'ö andrö khöu, no ladudugö naha wame'e sumange khöu, ba hatö ya'o zi tosai, ba la'alui wamunu ya'o." 4 Ba hadia niŵa'ö Lowalangi, wanema linia? Imane: "No usaigö khögu, 7000 niha, si lö irai manuhi tanö föna Mba'ali andrö." 5 Ba si manö göi ba götö da'e: so zi tosai, dali wanutuyu andrö, ba wa'ebua dödö andrö. 6 Ba na moroi ba wa'ebua dödö, ba tenga sa'ae moroi ba mbua-bua; na si manö ena'ö, ba tenga sa'ae fa'ebua dödö wa'ebua dödö andrö. 7 Ba he wisa? ni'alui Ndraono Gizeraeli andrö, ba lö nisöndrara; ba no lasöndra nitutuyu andrö; ba si tosai, ba ni'abe'e'ö tödö. 8 Si mane si so ba zura: "No ibe'e khöra Lowalangi geheha wanukö-nuköu, no ibe'e khöra hörö ba wa lö mangila ba tögi dalinga ba wa lö mamondrongo, irugi ma'ökhö andre." 9 Ba imane Dawido: "Yatobali tandraŵa khöra naha wemanga andrö khöra ba fondra'u ba fa'ate'ala ba sulö. 10 Nifobalunö höröra, ena'ö lö la'ila; ba hulura, ba faöndrö, böi mamalö-malö." 11 Ba da'ö niŵa'ögu: Hadia, andrö manendre ira, ena'ö alau? Tenga si manö. Lalöra mbörö wö sa, wa irugi niha baero fangorifi andrö, ena'ö tefarou dödöra. 12 Ba na möi hare niha guli danö lalöra, ba na hare niha baero de'alara, ba tenga mendrua manö na ahori molo'ö ira? 13 Ba da'ö ligu khömi, ya'ami niha baero: Ndrohu-ndrohu zi no sinenge ba niha baero ndra'o, ba usuno halöŵö andrö, niŵa'ö khögu, 14 ma atö u'ila ufarou dödö dalifusögu andrö, ma atö u'ila u'orifi ösa ira. 15 Na tobali fangatulö'ö niha guli danö wanibo ya'ira andrö, ba hadia wanema ya'ira, na tenga fa'auri moroi ba zi mate? 16 Ba na ni'amoni'ö wamobörö andrö, ba ni'amoni'ö göi zoya, ba na ni'amoni'ö ŵa'a, ba ni'amoni'ö göi ndraha.

 Böi fayaŵa niha Keriso soroi ba niha baero khö niha Yehuda 

II. 17 Ba na no mufafatö ndraha ösa, ba na no mufatöfa ndra'ugö, awöra, ya'ugö andrö, si no falo ndru'u, ba na no mo'urakha ndra'ugö ba ŵa'a falo andrö ba ba wa'amofanikhania, 18 ba böi suno ndra'ugö, ba ndraha andrö. Ba na ösuno ndra'ugö, ba tenga sa atö ya'ugö zanaya ŵa'a andrö, ŵa'a andrö zanaya ya'ugö. 19 Ba ömane: No mufafatö ndraha andrö, ena'ö tefatöfa ndra'odo. Duhu! 20 Me lö mamati ira, andrö tefafatö ira, ba ya'ugö, ba moroi ba wamati, wa monaha ndra'ugö. Böi fayaŵa dödöu, sata'u ndra'ugö. 21 Na noa sa itibo'ö Lowalangi zi no to'ua daha; ba itibo'ö göi ndra'ugö. 22 Andrö töngöni wa'ebua dödö Lowalangi andrö ba fa'abe'enia göi; ba zi no molalö faigi wa'abe'enia, ba fa'ebua dödö Lowalangi, ba ba khömö andrö, na lö tebulö ndra'ugö ba wa'ebua dödö andrö ba na tenga si manö, ba ni'eŵa göi ndra'ugö dania. 23 Ba ya'ira göi, na tenga si lö mamalö-malö khöra wa lö mamati andrö, ba nifatöfa ira dania; lö'ö sa ambö wa'abölö Lowalangi; i'ila ifuli ifatöfa ira. 24 Na ni'eŵa sa ndra'ugö ba zi to'ua falo ndru'u ba na nifatöfa ba falo si sökhi, si tenga lala mena'ö, ba tenga mendru'a manö ira, si no to'ua ya'ia, nifatöfa ba falo khöra andrö.

 Molo'ö zui na dania niha Yehuda 

III. 25 Tebai sa ubini'ö khömi, ya'ami ira talifusö, zi no tobini andrö, fa böi miŵa'ö tödömi satua-tua ami: wa no göna fangabe'e dödö Ndraono Gizeraeli ösa, irugi no molo'ö gahonoa niha baero andrö, 26 ba awena dania te'orifi Ndraono Gizeraeli ma'afefu, si mane si so ba zura: "Moroi ba Ziona i'otarai dania sangorifi andrö, iheta dania ba ndraono Yakobo wa lö ba dödöra Lowalangi; 27 ba da'ö wawu'usa li andrö khögu khöra, na uheta horöra andrö". 28 Tobali si fa'udu ira na dali lala duria somuso dödö andrö, börö ami; ba na dali wanutuyu ya'ira andrö, ba ni'omasi'ö ira, börö ndra tua. 29 Lö'ö sa mangesa dödö Lowalangi ba game'elania ba ba wogaoninia andrö 30 Hulö si mane ya'ami sa, si lö molo'ö li Lowalangi föna, ba si no falukha wa'ahakhö dödö iada'e, börö wa lö molo'ö ira; 31 si manö göi ira, lö la'o'ö iada'e, ena'ö falukha ira göi wa'ahakhö dödö, moroi ba wa'ahakhö dödö andrö, si no falukha ami. 32 Noa sa ifa'u'u manö ira fefu Lowalangi, ba wa lö molo'ö, ena'ö ihakhösi tödö ira fefu.

 Fa'ahöli-höli dödö ba wa'atua-tua Lowalangi 

IV. 33 Ha lö abakha wa no a'oi so manö khö Lowalangi ba fa'atua-tuania ba fangilania andrö! Si lö aboto ba dötö niha wanguhukunia, ba si lö isöndra niha lala andrö khönia! 34 Ha niha sa zi no aboto ba dödö dödö Zo'aya andrö? ba ha niha zi no mamolala tödönia? 35 Ma ha niha zi no mangöhönagö fame'e khönia hadia ia, nisulöni khönia dania? 36 Moroi khönia sa fefu hadia ia ba ya'ia zamatörö ba ba khönia lua-lua hadia ia fefu. Ya'ia nifosumange, irugi zi lö aetu! Yaduhu.

Faza 12

Famarou tödö ba wolo'ö li Lowalangi 

I. 1 Andrö ufarou dödömi, ya'ami ira talifusö, moroi ba wa'ahakhö dödö Lowalangi andrö, ena'ö mibe'e sumange mbotomi, sumange sauri, ni'amoni'ö, somasi Lowalangi; da'ö wamosumange Lowalangi khömi, si so tödö. 2 Ba böi mifaomagö ami ba niha zi sagötö tanö andre, mibali'ö ami, wamohouni era-era dödömi, ena'ö mi'ila mitimba tödömi hadia nilau dödö Lowalangi, hadia zi sökhi, hadia wa'omasinia ba hadia zo'ahonoa.

 Famarou tödö ba wa lö fayaŵa ba ba wa lö faröi  

II. 3 Uŵa'ö sa khömi, dozi ami, moroi ba wa'ebua dödö andrö, si no falukha ndra'o, böi fayaŵa zamösana, ha ndrohu-ndrohu, era-era zatua-tua yamu'alui, dali zu'a-su'a wamati andrö, nindrohugö Lowalangi ba zamösana. 4 Hulö mbotoda sa, me no oya ndroto-ndroto khöda, ba me tenga ha sambalö halöŵö ndroto-ndroto andrö, 5 si manö ita ba khö Keriso, ya'ita si no ato, ha sambua boto ita, ba no ndroto-ndroto ita, zamösana ba khö nawönia; 6 Ba no faehu game'ela andrö khöda, balazi wa'ebua dödö andrö, si no falukha ita: Na fama'ele'ö, ba yafaudu ba wamati andrö; 7 ba na so zi so halöŵö, ba yamuhaogö halöŵönia, ba na famahaö, ba yamamahaö; 8 ba na famarou tödö, ba yamufarou dödö niha; na so zame'e ame'ela, ba ya'adölö dödönia wame'e; na samatörö, ba yamu'oigö dödönia; ba na sahakhö tödö si numana, ba ya moroi ba dödönia. 9 Ba wangomasi'ö awö andrö, ba böi faruka wamini tödö. Mi'ogorofi zi lö sökhi andrö, mi'olembai zi sökhi. 10 Fangomasi'ö talifusö andrö, ba ya moroi ba dödömi, faoma mihulö naŵomi, wamosumange ya'ia. 11 Ba wa'owölö-ölö andrö, ba böi atage ami; ya'atarö dödömi, ya enoni Zo'aya ami. 12 Mi'omusoi'ö dödömi ba wanötöna andrö, mitaha dödömi, na göna ami famakao; böi mifamalö-malö wangandrö.

Mi'omusoi'ö dödömi awö zomuso tödö, ba mi'ege-ege awö zege-ege.

 Famarou tödö ba wangomasi'ö he awö ba he göi udu 

III. 13 Na so ni'amoni'ö, sambö-ambö hadia ia, ba mitolo; mifamaha ami ba wame'e gö dome. 14 Mifahowu'ö zolohi ya'ami; mifahowu'ö ba böi mi'angelifi. 15 Mi'omusoi'ö dödömi awö zomuso tödö, ba mi'ege-ege awö zege-ege. 16 ya ha sara dödömi khö nawömi, böi mifayaŵa, tou mi'iagö, awö zide-ide, böi miŵa'ö tödömi satua-tua ami. 17 Böi misulöni zi lö sökhi awönia si lö sökhi, ba niha; si sökhi mifatou-tou, ba niha fefu. 18 Na dali ami, ba ya'atulö ami ba niha fefu. 19 Böi milau mbalömi, ya'ami ni'omasi'ögu! mifonaha wönu andrö; noa sa so ba zura: "khögu wolau balö, ya'o zanulöni, iŵa'ö So'aya." 20 Ba na olofo zi fa'udu khöu, ba be'e gönia, ba na owökhi dödönia, ba fabadugö khönia nidanö. Na ölau da'ö sa, ba ö'owuloi mbo galitö ba högönia. 21 Böi ilaŵa ndra'ugö si lö sökhi, be'e folaŵa zi lö sökhi zi sökhi.

Faza 13

Famarou tödö ba wolo'ö li zalaŵa 

I. 1 Dozi niha ndramu'o'ö li zalaŵa, si so ira barö mbawa: lö'ö sa fa'asalaŵa, na tenga moroi ba Lowalangi, ba nifataro Lowalangi zalaŵa si so andrö. 2 Tobali, ha niha zolaŵa salaŵa, ba ilaŵa nihonogöi Lowalangi; ba solaŵa andrö, ba la'a'asogö khöra huku. 3 Samatörö andrö sa, ba tenga fameta'u ba mbua-bua si sökhi, no fameta'u ba mbua-bua si lö sökhi. Ba na omasi'ö lö ata'u'ö zalaŵa, ba si sökhi lau, ba isuno ndra'ugö. 4 Enoni Lowalangi sa ia, soguna khöu. Ba na ölau zi lö sökhi, ba ata'ufi ia; tenga sa mai-mai, wa so khönia wöda; enoni Lowalangi sa ia, solau balö, samatörö huku ba zolau si lö sökhi. 5 Andrö lötolalö ta'o'ö lira tenga ha ba wotu andrö, fa lö itegu ita tödöda göi. 6 Andrö mibe'e mbeo göi, sangai halöwö Lowalangi sa ira, lötolalö laŵa'ö-ŵa'ö. 7 Midozigö ira, wame'e ömömi, böli döla högö ba zanema böli döla högö, ba beo ba zanema beo, ba fa'ata'u ba ni'ata'ufi, ba sumange ba nifosumange. 

 Famarou tödö ba wangomasi'ö awö 

II. 8 Boi mo'ömö ami hadia ia, gofu ha ökhö, ha fa faoma mi'omasi'ö nawömi; sangomasi'ö awönia sa, ba no i'o'ö goroisa. 9 Oroisa andrö sa: "Böi ohorö!" "böi ange'e!" "böi anagö!" "böi angisö!" ba hadia ia goroisa bö'ö, ba no tefarahugö ba niŵa'ö andrö: "Omasi'ö zahatö khöu, si mane fa'omasiu ndra'ugö". 10 Fa'omasi andrö, ba lö ilau zi lö sökhi khö nawönia, andrö wa folo'ö oroisa wa'omasi andrö.

No numalö zi bongi, moluo sa'ae. Ba databöhöi sa'ae mbua-bua ba zogömi-gömi andrö, ba ta'aro'ö ita fangöna ba zi moluo.

 Famarou tödö ba wa'ohau-hau 

III. 11 Andrö mi'o'ö da'ö, me no mi'ila ginötö andrö, wa no irugi baŵa khömi, ba wemaoso moroi ba wemörö; noa sa ahatö khöda wangorifi andrö iada'e moroi me awena mamati ita. 12 No numalö zi bongi, moluo sa'ae. Ba databöhöi sa'ae mbua-bua ba zogömi-gömi andrö, ba ta'aro'ö ita fangöna ba zi moluo. 13 Data'onangegö wanörö lalada, si mane na moluo, böi femanga-manga ba famadu-madu tuo, böi fohorö-horö ba hokha, böi fagua-guasa ba fa'afökhö dödö; 14 mihalö balu-balumi Zo'aya ya'ita, Yesu Keriso, ba fangehaomi ösimi andrö, ba böi ba wolo'ö fangisönia.

Faza 14

Böi tahuku nawöda na so hadia ia zi fatimba khöda 

I. 1 Si lö abölö famati na,ba mitehe göi, ba böi ba wanguhuku tödönia. 2 So zanguma'ö tola manö i'a fefu, hadia ia, ba sambö fa'abe'e, ba i'a gule-gule. 3 Böi yamu'ambösi zi lö manga si manga, ba si lö manga, ba böi yamuhuku zi manga; noa sa itema ia Lowalangi. 4 Ya'ugö andrö, ha niha ndra'ugö, wa öhuku genoni mbö'ö? Khö zokhö ya'ia, na abe'e ia, ba khö zokhö ya'ia göi, na alau. Ba sabe'e sa'ae ia; so sa wa'abölö Zo'aya, ba wangabe'e ya'ia. 5 So sa zamaehusi luo, ba so zanguma'ö faoma manö; böi zi lö faduhu dödö zamösana. 6 Ha niha zamaehusi luo, ba khö Zo'aya, wa ifaehusi, ba ha niha zi manga, ba khö Zo'aya wemangania, i'andrö sa saoha gölö khö Lowalangi; ba ha niha zi lö manga, ba khö Zo'aya, wa lö manga ia, ba i'andrö göi saoha gölö khö Lowalangi. 7 Lö'ö sa ba khöda sauri, ba khönia manö, ba lö si mate, ba khönia manö. 8 Na auri ita sa, ba khö Zo'aya wa'aurida, ba na mate ita, ba khö Zo'aya wa'amateda; tobali, he sauri ita, ba he si mate ita, ba khö Zo'aya ita. 9 Da'ö sa mbörö, wa mate Keriso, awö wa no ifuli auri, ena'ö ifatörö zi no mate, awö zauri. 10 Ba ya'ugö, hadia wa öhuku dalifusöu? Ma ya'ugö göi, hadia wa ö'ositengagö dalifusöu? Dozi ita sa, ba föna dadaoma wanguhuku andrö khö Lowalangi so ita dania. 11 Noa sa so ba zura: "Faya wa no sauri ndra'o, iŵa'ö So'aya, na lö dozi dania latuhi danö fönagu, ba na lö dözi bewe dania zanuno Lowalangi." 12 Tobali dozi ita tesekhegö dania khö Lowalangi, i'ombakha'ö hadia ia khönia zamösana.

Na auri ita sa, ba khö Zo'aya wa'aurida, ba na mate ita, ba khö Zo'aya wa'amateda; tobali, he sauri ita, ba he si mate ita, ba khö Zo'aya ita.

 Böi ta'alani zambö fa'abe'e 

II. 13 Ba böi sa'ae tahuku nawöda; da'ö sa'ae mifaigi, fa lö te'a'asogö zi fatuwu, ba ma fangala, ba dalifusö. 14 u'ila ba no faduhu dödögu, ba khö Zo'aya, Yesu, ba lö hadia ia zi to'ua alakha, ha ba zanguma'ö tödönia, no alakha, hadia ia, khönia no alakha. 15 Ba na börö gö, wa abu dödö dalifusöu, ba tenga sa'ae fangomasi'ö awö dali khöu; böi be'e famakiko zi no mate Keriso salahi göu andrö. 16 Böi tetandraŵasi zi sökhi andrö khömi. 17 Banua Lowalangi andrö sa, ba tenga femanga-manga ba famadu-madu hadia ia, ha fa'atulö dödö, ba fa'ohahau dödö ba fa'omuso dödö, ba khö Geheha ni'amoni'ö. 18 Ha niha sa zi möi enoni Keriso ba da'ö, da'ö zomasi Lowalangi, da'ö zi faduhu dödö niha. 19 Ba datagohi zoguna, ena'ö atulö ita, ba ena'ö tedou-dou ba zi sökhi nawöda, tabe'e. 20 Böi be'e börö gö, wamakiko halöŵö Lowalangi. Oi si sökhi sa, ba tobali si lö sökhi, na i'a niha ba na fatuwu khönia. 21 Sökhi lö ta'a ndriwo ba lö tabadu nagu, ba ma hadia ia, na fatuwu khö dalifusöda. 22 Famati andrö, si so khöu, ba khöu da'ö, dali ndra'ugö, föna Lowalangi. Ya'ahowu zi lö manufa tödö, na si tola ba na si lö tola, hadia ia. 23 Ba sanufa tödö, ba no muhuku, na i'a, me no tenga moroi ba wamati. Ba fefu hadia ia zi tenga moroi ba wamati, ba no olalöŵa.

Faza 15

Famarou tödö ba wa'ebolo dödö ba zambö famati ba wa ha sara dödö 

I. 1 Ba no mo'ömö ita, ya'ita si no abe'e, wamologö tödöda ba wa lö abölö zambö fa'abölö na; ba böi ta'omasi'ö ita. 2 Dozi ita, ta'o'ö khö nawöda, ena'ö moguna khönia, ena'ö tedou-dou ba zi sökhi nawöda. 3 Si manö sa göi Keriso, lö i'omasi'ö ia, itörö sa zi so ba zura: "No göna ndra'o tahi andrö khö zanahigö ya'ugö." 4 Hadia ia sa nisura föna, ba ba wamahaö ya'ita tesura ia, ena'ö so khöda wanötöna andrö, moroi ba wa'ebolo dödö andrö ba moroi ba wondrara dödö andrö, nirongoda ba zura. 5 Ba Lowalangi wa'ebolo dödö, Lowalangi wondrara dödö, ba yamutolo ami, ena'ö ha sara dödömi, ba khö nawömi, dali Keriso Yesu; 6 ena'ö ha sara dödömi ba ha sara limi, wanuno Lowalangi, Ama Zo'aya ya'ita Yesu Keriso. 7 Andrö faoma mifonaha nawömi, si mane famonaha Keriso ya'ami, ba wamolakhömi Lowalangi. 8 Da'ö sa niŵa'ögu: no tobali enoni niboto Keriso, börö wa'aduhu Lowalangi, ba wanga'aro'ö amabu'ula li andrö khö ndra tua. 9 Ba fa'ahakhö dödö andrö mbörö, wa lafolakhömi Lowalangi niha baero, si mane si so ba zura: "Andrö usuno ndra'ugö ba niha baero, ba ube'e börö wanuno döimö." 10 Ba so zui, ba imane: "Mi'omusoi'ö dödömi, ya'ami, niha baero, awö mbanuania." 11 Ba so zui: "Misuno Zo'aya, dozi ami, motöi niha baero, ndramusuno ia fefu soi." 12 Ba so zui, ba imane Yesaya: So dania lewiö ba mbörö Iza'i andrö, ba si maoso dania, ba wamatörö niha baero; khönia manötöna dania niha baero. 13 Ba Lowalangi wanötöna andrö, ba yamuhöna khömi fefu wa'omuso dödö ba fa'ohahau dödö ba wamati andrö, ena'ö a'oi so khömi wanötöna andrö, soroi ba wa'abölö Geheha ni'amoni'ö. 

 Ibe'e golola Faulo wa tola iŵa'ö manö khöra da'ö 

II. 14 Ba noa göi faduhu dödögu, ya'ami ira talifusögu, ba khömi andrö, wa no fahöna khömi göi gera-era si sökhi, wa no a'oi so wa'aboto ba dödömi, awö wa tola faoma mifarou dödö nawömi. 15 Ba no lö alaŵödo ma'ifu, wanura khömi, hulö ba wamasugi ba dödömi, moroi ba wa'ebua dödö andrö, si no falukha ndra'o khö Lowalangi, 16 ena'ö enoni Yesu Keriso ndra'o, ba niha baero, ere, ba halöŵö ni'amoni'ö andrö, fangombakha turia somuso dödö andrö, khö Lowalangi, ena'ö ni'omasi'ö zumange andrö, niha baero, ni'omasi'ö ba khö Geheha ni'amoni'ö. 17 Ba so khögu wanuno ya'o, ba khö Keriso Yesu, ba halöwögu andrö khö Lowalangi. 18 Lö'ö sa zi lö ata'udo utunö, hadia ia, zi lö itolodo Keriso, wolau ya'ia, ba wondrönisi niha baero ba wolo'ö, he taroma li, ba he nihalö danga. 19 Ba wa'abölö dandra ba ba wa'abölö gila-ila, ba wa'abölö Geheha Lowalangi, tobali no ufalua wangombakha turia somuso dödö andrö khö Keriso, i'otarai Yeruzalema, numalö ba zi fasui, irugi Iliria, 20 Ba u'alui, ena'ö lö uturiagö ba zi no murongo döi Keriso, fa böi uhalö halöŵögu halöŵö niha bö'ö, 21 ena'ö itörö zi so ba zura: "Ba zi lö mu'ombakha'ö na hadia ia, ba khönia, da'ö zangila dania, ba ba zi lö murongo na ia, da'ö zaboto ba dödö dania."

 Ifabu'u we'amöi ba Roma 

III. 22 Da'ö göi zasese möi börö, wa tetabi ndra'o we'amöi khömi mena'ö. 23 Ba iada'e, me lö nahagu sa'ae ba danö da'e misa, ba me no humulu dödögu we'amöi khömi, ha me uga fakhe sa'ae, 24 ba möido khömi, na möido ba Zifania; udöna-döna sa, u'ila ami, na utörö, ba fao ami khögu ba da'ö, na no usöndra ua wangabe'e ma'ifu, ba khömi andrö. 25 Ba iada'e, ba usaŵa Yeruzalema, möido enoni ni'amoni'ö andrö. 26 Noa sa nilau dödö mbanua Makedonia ba banua Nakhaya, wanolo si numana ba ni'amoni'ö andrö ba Yeruzalema. 27 Nilau dödöra sa ba ömöra khöra göi. Na no mo'urakha sa'ae niha baero ba mbalazo dödö khöra, ba ömöra göi latolo ira ba mbalazo mboto. 28 Ba na no awai khögu da'ö, na no ube'e ba dangara mbuala andrö, ba utörö ami, we'amöi ba Zifania. 29 Ba no u'ila, na möido khömi, ba a'oi u'ohe howu-howu andrö, khö Keriso.

 I'andrö ena'ö latörö dödöra ia na mangandrö ira 

IV. 30 Ba u'andrö khömi, ya'ami ira talifusö, moroi khö Zo'aya ya'ita, Yesu Keriso ba moroi ba wa'omasi Geheha andrö, mitolo ndra'o wangandrö-ngandrö khö Lowalangi, ba khögu andre, 31 ena'ö te'efa'ö ndra'o ba danga zi lö mamati andrö, ba Yudaia, ba ena'ö omasi ni'amoni'ö wanologu Yeruzalema andrö, 32 ena'ö omuso dödögu we'amöi khömi, na omasi Lowalangi, ba ena'ö faoma ta'okafui dödö nawöda. 33 Ba yamutolo ami fefu Lowalangi wa'ohahau dödö andrö! Yaduhu.

Faza 16

I'andrö Faulo ena'ö latema Woibe ba latolo ia 

I. 1 U'andrö khömi, ba khö Woibe andrö, talifusöda alawe, enoni ba mbanua ba Gengerea, 2 ena'ö mitema ia, ba khö Zo'aya, si nangea ba ni'amoni'ö, ba ena'ö mitolo ia ba halöŵö fefu, ba zoguna ami khönia; ya'ia göi, ba no ato nitolonia, ba ya'odo göi, ba no itolo. 

 Fangowai samati 

II. 3 Mi'owai Werikila ba Akila, awögu ba halöŵö, ba khö Keriso Yesu, 4 si no mamelegö bagira ba nosogu; tenga ha ya'o zangandrö saoha gölöra, no dozi banua niha Keriso ba niha baero göi; 5 ba mi'owai mbanua niha Keriso andrö yomo khöra. Mi'owai Gefaineto andrö, somasi ndra'o, böröta mbanua Keriso ba Azia. 6 Mi'owai Maria andrö, si no erege tödö khömi. 7 Mi'owai Gandroniko andrö ba Yunio andrö, iwama, awögu nikuru, si no teturia, ba zinenge andrö, ba noa göi fönagu tobali niha Keriso ira. 8 Mi'owai Gambeliato andrö, somasi ndra'o, ba khö Zo'aya. 9 Mi'owai Guribano andrö, awöma ba halöŵö, ba khö Keriso, ba Sitakhi andrö, somasi ndra'o. 10 Mi'owai Gafele andrö, si no faduhu dödöda, ba khö Keriso. Mi'owai zi so yomo khö Garisobulo andrö. 11 Mi'owai Herodiano andrö, iwama. Mi'owai niha Keriso andrö, yomo khö Narikiso andrö. 12 Mi'owai Derifena andrö ba Terifosa, serege tödö ba khö Zo'aya. Mi'owai Weresi andrö, ni'omasi'ö andrö, si no abölö halöŵö ba khö Zo'aya. 13 Mi'owai Rufo andrö, ba khö Zo'aya, ba inania, si no tobali inagu göi. 14 Mi'owai Gasikerito andrö ba Felego ba Hereme ba Fateroba ba Herema ba talifusö andrö, awöra. 15 Mi'owai Wilologo andrö ba Yulia andrö ba Nereo ba talifusönia alawe andrö ba Olifa, awö ni'amoni'ö andrö fefu, awöra. 16 Faoma mi'owai nawömi fa'agosa bawa ni'amoni'ö andrö. La'owai ami banua Keriso fefu. 

 Famarou tödö 

III. 17 Ba u'andrö khömi, ya'ami ira talifusö, mifaigi zamobörö famabali ba fangala, si lö faudu ba wamahaö andrö, me lafahaö ami; mi'erogö ira. 18 Tenga sa enoni Zo'aya ya'ita, Yesu Keriso niha si manö, enoni dalura ira. Ba me no si sökhi lira, ba me lahaogö-haogö, ba lafaelungu dödö zadölö tödö. 19 Noa sa terongo wolo'ömi ba niha fefu, ba omuso dödögu khömi andrö, ba omasido na atua-tua ami ba zi sökhi, ba na owöhö-wöhö ami ba zi lö sökhi. 20 Lö ara tö, ba imama barö gahemi Zatana Lowalangi wa'ohahau dödö andrö. Yafalukha ami wa'ebua dödö Zo'aya ya'ita, Yesu Keriso! 

 Fangowai ni'oroi'ö zamati 

IV. 21 I'owai ami Timoteo andrö, awögu ba holöŵö, ba Lukio andrö ba Yaso ba Sosifatero, iwama. 22 U'owai ami, ya'o Teresio, sanura sura andre, ba khö Zo'aya. 23 I'owai ami Gayo, si no möi tome ndra'o; ba hulö zi no möi tome khönia mbanua ma'afefu. I'owai ami Eraso andrö, durutuli mbanua ba Kurato, talifusö andrö. 24 Yafalukha ami fefu wa'ebua dödö Zo'aya ya'ita, Yesu Keriso.

 Fanuno Lowalangi 

V. 25 Ba khönia, sangila manga'aro'ö tödömi ba duria somuso dödö andrö, khögu, ba ba duria Yesu Keriso andrö, fama'ele'ö zi no tobini andrö, si lö mu'ombakha'ö, götö-götö wa'ara mege, 26 nifa'ele'ö iada'e, nifarongogö ba niha baero fefu, moroi ba zura wama'ele'ö andrö, me no i'oroi'ö Lowalangi si lö aetu, ba wolo'ö andrö, ba wamati, 27 khö Lowalangi satua-tua andrö, ha ya'ia, moroi khö Yesu Keriso, ya khönia zumange, irugi zi lö aetu! Yaduhu.

KORINDRO I

Faza 1

Fangowai 

I. 1 Faulo zanura da'e, nikaoni sinenge Keriso Yesu, moroi ba nilau dödö Lowalangi, ba Sotene, talifusö andrö, 2 ba mbanua Lowalangi andrö ba Gorindro, nihaogö ba khö Keriso Yesu, ni'amoni'ö, nikaoni, fabaya fefu zangaröfi li töi Zo'aya ya'ita, Yesu Keriso, fefu gofu heza, he ba khöra, ba he ba khöma. 3 Yafalukha ami wa'ebua dödö ba fa'ohahau dödö khö Namada Lowalangi, ba khö Zo'aya, Yesu Keriso.

 Fangandrö saohagölö 

II. 4 Lö mamalö-malö u'andrö saoha gölö khö Lowalangigu, ba khömi andrö, ba wa'ebua dödö Lowalangi andrö, si no falukha ami, ba khö Keriso Yesu, 5 me no fahöna khömi fefu hadia ia, ba khönia andrö, he ba ngawalö huhuo, ba he ba ngawalö wa'aboto ba dödö fefu, 6 wa no mu'a'aro'ö ba dödömi wamaduhu'ö Keriso andrö.

7 Tobali lö ambö ami buala fa'ebua dödö andrö fefu, hadia ia, ba sombalo-mbaloi fa'ato'ele Zo'aya ya'ita, Yesu Keriso, ami, 8 sangabe'e'ö göi ya'ami, irugi gamozua, fa lö sinegu, na baŵa Zo'aya ya'ita, Yesu Keriso.

9 Lö faröi Lowalangi, si no mamakaoni'ö ya'ami ba wefao khö Nononia Yesu Keriso, So'aya ya'ita,

 Famangelama 

III. 10 Ba u'andrö khömi, ya'ami ira talifusö, moroi ba döi Zo'aya ya'ita andrö, Yesu Keriso, ena'ö ha sara limi fefu, ba ena'ö lö falukha ba khömi fabali dödö; mi'atulö'ö, mi'osara'ö gera-erami ba tödömi.

11 Noa sa mu'ombakha'ö khögu, ba khömi andrö, ya'ami ira talifusögu, si so yomo khö Kheloe andrö zangombakha, no so wagua-gusa ba khömi.

12 Da'ö niŵa'ögu, me iŵa'ö si samösa ba khömi: Khö Waulo ndra'o, ba si samösa, ba: Khö Afolo ndra'o, ba si samösa, ba: Khö Gefa ndra'o, ba si samösa, ba: Khö Keriso ndra'o. 13 Hadia, no fabali Keriso? Hadia, Faulo niforöfa salahimi? ba ma ba döi Waulo tebayagö idanö ami mege?

14 Usuno Lowalangi, me samösa lö nibayagögu idanö ba khömi, baero Gerifo ba Gayo andrö, 15 fa böi laŵa'ö, no ba döigu ubayagö idanö niha.

16 Ba noa sa göi ubayagö idanö zi samba omo ndra Sefana, baero ö, ba lö u'ila, na so niha bö'ö nibayagögu idanö.

17 Tenga sa ba wamayagö idanö ifatenge ndra'o Keriso, no ba wangombakha turia somuso dödö ifatenge ndra'o, tenga fa'onekhe ba huhuo, fa böi tobali faya röfa Keriso andrö. 10 Turia röfa andrö, ba faya sa ba niha si tetibo, ba ba khöda, ni'orifi, ba no fa'abölö Lowalangi ia. 

19 Noa sa so ba zura: "Ufakiko dania wa'atua-tua zatua-tua andrö ba fa'aboto ba dödö ba zaboto ba dödö andrö, ba utayaigö." 20 Hezo zatua-tua? hezo zonekhe ba wasosota andrö, ba götö danö andre. Hadia, tenga no ibali'ö faya wa'atua-tua ba guli danö andre Lowalangi?

21 Me no lö'ö sa aboto ba dödö niha guli danö Lowalangi, ba wa'atua-tuania andrö, ba wa'atua-tuara, ba no omasi Lowalangi i'orifi zamati andrö, faya andrö, fangombakha.

22 La'andrö sa dandra niha Yehuda ba la'alui wa'atua-tua Dawa Heleni, 23 ba ya'aga, ba maturiagö Keriso, niforöfa andrö, si fatuwu ba niha Yehuda, ba si no faya ba dödö niha baero, 24 ba ba nikaoni andrö, he niha Yehuda, ba he Dawa Heleni, ba no Keriso, fa'abölö Lowalangi ba fa'atua-tua Lowalangi ia. 25 Faya-faya andrö sa, soroi Lowalangi, ba no atua-tua moroi ba niha, ba si lö abölö andrö, soroi Lowalangi, ba no abölö moroi ba niha.

26 Mifaigi sa'ae wogaoni ya'ami andrö, ya'ami ira talifusö, lö ato zatua-tua, na dali wa'atua-tua niha, lö ato zabölö, lö ato zalaŵa.

27 Hadia ia zi no faya-faya, wamaigi niha guli danö, da'ö nitutuyu Lowalangi, ena'ö i'ailasi zatua-tua andrö, ba hadia zi lö abölö, wamaigi niha guli danö, da'ö nitutuyu Lowalangi, ena'ö i'ailasi zabölö andrö. 28 Ba ha niha zi tenga salaŵa, wamaigi niha guli danö, ba hadia ni'ositengagö, da'ö nitutuyu Lowalangi, hadia zi lö'ö andrö, ena'ö lö moguna zi so, ibe'e, 29 ena'ö lö isuno ia niha, ha niha ia, föna Lowalangi.

10 Ba khönia mi'oroi, ya'ami andrö, ba khö Keriso Yesu, nibali'ö Lowalangi fa'atua-tua khöda ba fa'atulö dödö ba fangohau-hau ba fangöhöli, 31 ena'ö itörö zi so ba zura: "Na so zanuno ya'ia, ba ba khö Zo'aya yamusuno ia".

Faza 2

Fa'atua-tua Lowalangi ni'ombakha'ö Waulo 

I. 1 Ba ya'odo göi, me möido khömi, ya'ami ira talifusö, ba tenga fa'abölö ba huhuo ni'ohegu, ba tenga fa'abölö wa'atua-tua, wanuriagö khömi famaduhu'ö Lowalangi andrö. 2 Lö'ö sa niŵa'ögu tödögu, so hadia ia ni'ilagu ba khömi andrö, baero Yesu Keriso, niforöfa andrö,

3 Ba ya'o, ba si lö abölö ba sata'u ba salaŵö-laŵö sibai, ba khömi andrö. 4 Ba fehedegu ba fangombakha'ögu, ba tenga huhuo zatua-tua, si faduhu dödö niha, ha fangoroma'ö Eheha ba fa'abölö,, 5 fa böi fa'atua-tua niha dandrösa wamatimi, ena'ö fa'abölö Lowalangi dandrösania. 6 Fa'atua-tua sa wehedema ba zi no mo'ahonoa, ba tenga fa'atua-tua niha guli danö andre, tenga göi fa'atua-tua zalaŵa ba guli danö andre, si tetibo dania.

7 Fa'atua-tua Lowalangi wehedema, si no tobini, si no tobalu, nihonogöi Lowalangi, götö-götö wa'ara sa'ae, ba wamolakhömi ya'ita. 8 Si lö irai aboto ba dödö zalaŵa ba guli danö andre, ha niha ia göi: na no aboto ba dödöra sa, ba lö laforöfa mena'ö zalaŵa lakhömi andrö;

9 Si mane si so ba zura sa: Si lö irai i'ila hörö niha, si lö irai irongo tögi dalinga niha, si lö irai möi ba dödö niha, ni'asiwai Lowalangi ba zangomasi'ö ya'ia.
10 Ba khöda no ifa'ele'ö Lowalangi, balazi Gehehania; fefu hadia ia sa, ba i'alu-alui Eheha, irege wa'abakha Lowalangi andrö.

11 Ha niha sa zangila hadia ba dödö niha, baero geheha niha andrö, si so ba dödönia? Si manö göi wa lö saboto ba dödö hadia zi so ba dödö Lowalangi, baero Geheha Lowalangi andrö.

12 Ba ya'ita, ba tenga eheha ba guli danö andre nitemada, no Eheha si otarai Lowalangi nitemada, ena'ö ta'ila, hadia nibe'e Lowalangi bualania khöda.

13 Ba da'ö göi wehedema, tenga taroma li nisöndra ba niha, fa'atua-tua niha; no taroma li nisöndra khö Geheha, soroi ba Geheha tefaedogö ba zoroi ba Geheha. 14 Na to'ua tödö niha, ba lö i'o'ö hadia zi otarai khö Geheha Lowalangi, noa sa faya-faya khönia, ba tebai aboto ba dödö, me moroi ba Geheha ena'ö wangalui eluahania.

15 Ba si so Eheha, ba isöndra geluaha hadia ia fefu, ba ya'ia, ba si lö aboto ba dödö niha bö'ö. 16 Ha niha sa, zi no aboto ba dödö era-era Zo'aya, ha niha zamahaö ya'ia? Ba ya'ita, ba no era-era Keriso gera-erada.

Faza 3

Fanegu wabalisa dödö 

I. 1 Ba ya'o, ba tebai fahuhuodo khömi si mane ba zi so Eheha, ya'ami ira talifusö, si mane ba zi ha zambalö ösi niha huhuogu khömi, si mane ba ndraono sawuyu, ba khö Keriso. 2 Susu nifabadugögu khömi, tenga ö sabe'e; me tebai mitaha na, ba iada'e göi, ba tebai zui mitaha; 3 solo'ö ösi niha na sa ami. Na so na wa'afökhö dödö ba fagua-guasa ba khömi, ba tenga solo'ö ösi niha ami, ba tenga huku ba niha dali mbua-buami? 4 Na iŵa'ö si samösa: Khö Waulo ndra'odo, ba si samösa, ba: Khö Afolo ndra'odo, ba tenga huku ba niha mi'o'ö?

 Ha enoni ndra samahaö andrö 

II. 5 Hadia sa Afolo andrö? Ba hadia Waulo andrö? Enoni ira, si no mama'ema famati andrö khömi, balazi nitema zamösana khö Zo'aya. 6 Ya'o zananö, Afolo zombuwui, ba Lowalangi zamanöi. 7 Tobali faya zananö, ba faya zombuwui, ha Lowalangi, samanöi, zi ndruhu. 8 Ba sananö ba sombuwui, ba ha sambua, ba itema sa luonia zamösana, balazi halöŵönia.

9 Sanolo sa ndra'aga, ba halöŵö, khö Lowalangi; nowi Lowalangi ami, tomosa khö Lowalangi. 10 No ufotoyo, si mane sotomo, si no atua-tua, dali wa'ebua dödö Lowalangi andrö, si no falukha ndra'o; tanöbö'ö zamedadao. Ba yamufaigi zamösana, he wisa wotomonia. 11 Toyo bö'ö ba lö'ö sa i'ila ibe'e tou niha, ha niha ia göi, baero zi no mube'e, Yesu Keriso andrö.

12 Ba na so zangotomosi ba dete doyo andrö, ma balaki, ba ma firö, ba ma mani-mani, ba ma eu, ba ma du'u soköli, ba ma töla wakhe, 13 ba oroma dania halöŵö zamösana, i'oroma'ö sa dania baŵa andrö, me ba galitö tefa'ele'ö dania, ba he wisa halöŵö zamösana, ba alitö wanandraigö. 14 Na manaha nifazökhinia, ni'otomosinia, ba itema luo. 15 Ba na akhozi nifazökhinia, ba te'ala ia, ba ya'ia, ba ni'orifi, ba hulö nifatörö ba galitö.

16 Hadia, lö mi'ila, wa no osali Lowalangi ami, awö wa no nahia Geheha Lowalangi dödömi? 17 Na so zamakiko osali Lowalangi andrö, ba nifakiko Lowalangi dania da'ö: ni'amoni'ö sa gosali Lowalangi andrö, ba ya'ami da'ö.

 Böi so wa'ambö gera-era 

III. 18 Böi yamufaelungu ia niha. Na so ba khömi, ba guli danö andre, zanguma'ö tödönia, satua-tua ia, ba yatobali sambö era-era, ena'ö tobali satua-tua ia. 19 Fa'atua-tua niha guli danö andre sa, ba no fa'ambö era-era ba khö Lowalangi. Si mane sa ba zura: "Sondra'u satua-tua andrö, ba wa'onekhera." 20 Ba so zui, ba: "I'ila So'aya gera-era zatua-tua andrö, wa faya."

21 Andrö böi yamusuno ia niha, ha niha ia; a'oi sa khömi manö, 22 he Faulo ba he Afolo ba he Kefa ba he uli danö ba he fa'auri ba he fa'amate ba he götö da'e ba he götö dania, oi khömi manö, 23 ba ya'ami, ba khö Keriso, ba Keriso, ba khö Lowalangi.

Faza 4

Halöŵö zinenge andrö 

I. 1 Da'ö ndramuŵa'ö tödöra, dozi, ba khöma andre, enoni Keriso ndra'aga, samatörö si tobini andrö, khö Lowalangi. 2 Ba ba zamatörö andrö, ba da'ö sa nifaigi ba khöra, ena'ö lö falimo zamösana. 3 Lö'ö sa ba dödögu, na tehuku ndra'o khömi, ba ma ba rafe niha bö'ö, lö'ö sa göi uhuku ndra'odo. 4 Ba he sa lö ni'ilagu hadia ia, ba tenga na sa börö da'ö, wa laŵa'ö ena'ö satulö ndra'o. Ba So'aya zanguhuku ya'o.

5 Andrö böi mi'etu'ö huku, hadia ia, na tenga inötö na, irege so Zo'aya, sohagaini göi si no tobini ba zogömi-gömi, sama'ele'ö söndra dödö andrö, ba awena dania tesuno zamösana khö Lowalangi.

6 Khögu ba khö Afolo no uböbögö da'ö, ya'ami ira talifusö, börö ami, ena'ö mitöngöni khöma, fa böi fayaŵa ami, fa böi italu'i zi so ba zura, fa lö ifahokha zamösana, ba wangebua'ö ba zi samösa ba ba wangambözi zi samösa.

7 Ha niha sa zamaehusi ya'ugö? Hadia khöu, si lö mube'e khöu? Ba na nibe'e khöu, ba hadia wa ösuno ndra'ugö, hulö tenga nibe'e khöu? 8 No abuso ami, no fahöna khömi, no samatörö ami, ba zi lö ya'aga! Ena'ö na duhu wa no samatörö ami, fa samatörö göi ndra'aga, awömi!

 Famakaora 

II. 9 Ba dödögu sa, ba no oroma wa no fondrege zide-ide ndra'aga, ya'aga sinenge, ibe'e Lowalangi, hulö zi no mu'etu'ö huku famunu, me no tobali mai-mai ndra'aga ba nösi guli danö, ba mala'ika ba ba niha. 10 Sambö tödö ndra'aga, börö Keriso, ba ya'ami, ba no satua-tua, ba khö Keriso; si lö abölö ndra'aga, ba ya'ami, ba sabölö; nifosumange ami, ba ni'ositengagö ndra'aga.

11 Irugi ma'ökhö andre, ba solofo ndra'aga ba sowökhi tödö, no sambö nukha, ba no nibözi-bözi ndra'aga, ba lö nahama, sahono ndra'aga, 12 ba ma'eregeisi dödöma, mohalö-halöŵö dangama; latandraŵaisi ndra'aga, ba mafahowu'ö ira, lagohi ndra'aga, ba mataha dödöma; 13 laböbögö khöma zi lö sökhi, ba mangandrö ndra'aga; no tobali hulö zasao ba guli danö ndra'aga, hulö ndra'i, ba niha fefu, irugi da'e.

 Famarou tödö 

III. 14 Tenga ba wangailasi ya'ami usura da'ö, ha ba wamarou tödömi, si mane iraonogu, somasi ndra'o. 15 He sa fulu ngahönö khömi mandru, ba khö Keriso, ba lö ato nama khömi. Ba khö Keriso Yesu sa no mo'onodo ya'ami, moroi ba duria somuso dödö andrö. 16 Andrö u'andrö khömi, mihalö famaedo khömi ndra'odo.

17 Da'ö mbörö, wa no ufatenge khömi Dimoteo andrö, onogu andrö, ba khö Zo'aya, somasi ndra'o, si lö faröi, da'ö dania zamasugi ba dödömi lala andrö khögu, ba khö Keriso Yesu, si mane famahaögu fefu gofu heza, ba mbanua fefu.

18 Ba no mohokha ösa, hulö na lö möido khömi. 19 Ba lö ara tö, ba möido khömi, na itolo Lowalangi, ba tenga li zohokha andrö dania usofu, ha fa'abölöra. 20 Tenga sa li daya-daya mbanua Lowalangi andrö, no fa'abölö daya-dayania. 21 Hadia zomasi ami, hadia, ue u'ohe, na möido khömi, ba ma fa'omasi ba Eheha wa'ebolo dödö andrö?

Faza 5

Fanegu moroi khö Waulo 

I. 1 Fohorö ba khömi zabölö teturia, ba fohorö si lö'ö na i murongo ba niha baero, wa ihalö ndronga namania niha. 2 Ba sohokha ami, ba lö'ö sa abu dödömi, fa tetibo ena'ö banuami zolau da'ö.

3 Ba ya'odo andre, ba si ndruhu sa, lö ya'o, botogu andre, ba sodo sa tödögu, noa sa uhuku, hulö na no so ndra'o, ba zamazökhi da'ö, si manö, 4 na no falukha ita ba döi Zo'aya ya'ita, Yesu, ya'ami ba tödögu andre, ba na fao wa'abölö Zo'aya yaita, Yesu; 5 ba nibe'e ba danga Zatana zi manö, ba wamakiko ösinia, ena'ö auri mbekhu, na baŵa Zo'aya ya'ita Yesu.

 Böi orudu ba zi zamazökhi horö 

II. 6 Tenga si sökhi duriami andrö. Hadia, lö mi'ila, wa aisö nifaruka ma'afefu ibe'e tanömö roti si ha ma'ifu? 7 Mitibo'ö danömö si no ara andrö, ena'ö si bohou mufaruka ami; noa sa si lö mu'aisöni ami, noa sa mutaba wasa khöda göi, Keriso.

8 Ba datalau gowasa fasa, böi fao danömö roti si no ara, ba böi göi fao danömö roti andrö, falösökhi ba fa'asilöyaŵa, ha si lö mu'aisöni andrö, fa'adölö dödö ba fa'aduhu, nifao.

9 No usura khömi ba zura no andrö, böi fabaya ami ba zohorö. 10 Tenga sohorö manö, ba niha guli danö, niŵa'ögu, ba somasi ana'a ba sorabu ba samosumange adu, na si manö ena'ö, ba lötolalö miheta manö sa'ae ami ba guli danö andre ena'ö.

11 Ba no usura khömi, böi fabaya ami, na so zanguma'ö, talifusö ia, ba na sohorö ia, ba ma somasi ana'a, ba ma samosumange adu, ba ma sanandraŵaisi awönia, ba ma si mabu-mabu, ba ma sorabu; na so zi manö, ba böi na i orudu manga ami khönia.

12 Hadia sa wa uhalö khögu wanguhuku si so baero andrö? Hadia, tenga ya'ami zanguhuku si te'u'u khömi? 13 Lowalangi dania zanguhuku si so baero andrö. Mibe'e baero zi lö sökhi, miheta ba khömi.

Faza 6

Ha'ökhö möi mangadu 

I. 1 Hadia, so ba khömi zi lö ata'u, na so hadia ia nifadöninia khö naŵönia, ifahuku'ö ba niha si lö atulö, ba tenga ba ni'amoni'ö? 2 Ma lö mi'ila, wa sangohuku niha guli danö dania ni'amoni'ö andrö? Ba na sanguhuku niha guli danö ami, ba hadia, lö tola mihuku ngawalö hadia ia, zide-ide sibai? 3 Hadia, lö mi'ila, wa sanguhuku mala'ika dania ita? ba tenga mendrua manö tola ba mbalazo? 4 Ba na so nifadöni balazo, ba hadia, mifataro sanguhuku ni'ositengagö mbanua niha Keriso? 

5 Ba wangailasi ya'ami uŵa'ö da'ö; Hadia: tobali samösa lö satua-tua ba khömi, sangila manguhuku hadia ia ba zi fatalifusö? 6 Hadia, i'adugö dalifusönia sotalifusö, ba ba zi tenga samati na i?

7 Noa sa'ae sala sibai ami, me so wamadönimi khö nawömi. Hana wa lö mitaha manö dödömi, na lafatörö khömi zi lö atulö? Hana wa lö mitaha, na la'alani ami? 8 Ba ya'ami zamatörö si lö atulö, ba mi'alani nawömi, ba talifusö na i.

9 Ma lö mi'ila, wa tebai tefa'amöi ba mbanua Lowalangi zi lö atulö? Böi elungu ami, he sohorö, ba he samosumange adu, ba he sohoröni donga zodonga, ba he sombuyutö, ba he sohoröni iramatua, 10 ba he sanagö, ba he somasi ana'a, ba he si mabu-mabu, ba he sanandraŵaisi awönia, ba he sorabu, ba tebai tefa'amöi ba mbanua Lowalangi andrö.

11 Ba no si manö ösa ami föna. Ba no musasai ami, no mu'ohau-hau'ö, no atulö ami, iŵa'ö Lowalangi, moroi ba döi Yesu Keriso, So'aya, ba moroi ba Geheha Lowalangida andrö.

 Fangelama ba wohorö 

II. 12 Fefu hadia ia, ba tola ulau, ba so zi lö guna. Fefu hadia ia, ba tola ulau, ba lö utehe i'osawuyu ndra'o hadia ia. 13 Ö andrö, ba ba mbetu'a nahania, ba betu'a andrö, ba no naha gö. Ba faoma iheta dania Lowalangi. Ba boto, ba böi ba wohorö, no khö Zo'aya, ba So'aya, ba ba mboto.

14 Ba no isusugi Zo'aya Lowalangi, ba isusugi göi ita dania fa'abölönia andrö.

15 Hadia, lö mi'ila, wa no ndroto-ndroto Keriso mbotomi andrö? Ba hadia, uhalö ndroto-ndroto Keriso, ba ube'e ndroto-ndroto zohorö? Böi si manö. 16 Ma lö mi'ila, wa ha sambua boto ira, na so zorudu ba zohorö ira alawe? noa sa muŵa'ö, "ha sambua ösi zi darua andrö."

17 Ba na so zi olembai So'aya, ba ha sambua Eheha ira. 

1812 Mi'angelamaisi wohorö andrö. Fefu ngawalö horö, nifazökhi niha, ba baero mboto, ba sohorö, ba ba mbotonia ifazökhi horö. 19 Ma lö mi'ila, wa no osali Geheha ni'amoni'ö andrö, si so ba dödömi, nibe'e Lowalangi khömi, mbotomi andrö, awö wa tenga khömi ami? 20 Noa sa ebua mege hölimi; ba mifosumange Lowalangi ba mbotomi andrö.

Faza 7

Famobawa lala ba zi faronga 

I. 1 Ba ba nisurami andrö khögu, ba sökhi ba niha, na lö ibabaya ndra'alawe. 2 Ba ba wohorö andrö, ba yamodonga zamösana, ndramatua, ba si manö göi ndra'alawe. 3 Yamutörö gömönia ba ndra'alawe iramatua, ba ya si manö göi ndra'alawe ba ndramatua. 4 Tenga samatörö botonia ndra'alawe, iramatua zamatörö, ba si manö göi ndramatua, tenga ya'ia zamatörö botonia, ira alawe zamatörö.

5 Böi mifabali ami khö nawömi, ato na lö ara, na ha sara limi, fa lö mangoloi dödömi, ba wangandrö, ba mifuli zui orudu, fa lö itandraigö ami Satana, na tebai mitaha dödömi.

6 Fa utehe khömi, uŵa'ö da'ö, tenga oroisa.

7 Omasido sa ena'ö, na si mane ya'o fefu niha; ba no faehu nitema zamösana, khö Lowalangi, bö'ö ba zi samösa, ba bö'ö ba zi samösa. 8 Ba da'ö niŵa'ögu ba zi lö donga ba ba lakha mbanua: sökhi khöra, na lö tebulö si mane ya'o ira göi. 
9 Ba na tebai lataha, ba ndramangowalu ba ndramöi nihalö; sökhi sa mangowalu, moroi aukhu ira.

10 Ba da'ö goroisagu ba zi so donga; tenga na i ya'o zangoroi'ö, So'aya zangoroi'ö: böi fabali ndra'alawe ba ndramatua. 11 Ba na so zi no fabali, ba böi yamöi nihalö sa'ae, ato na ifuli i'atulö'ö ia ba ndramatua; ba iramatua göi, ba böi yamutibo'ö ndra'alawe.

12 Ba da'ö niŵa'ögu ba danö bö'ö, tenga niŵa'ö Zo'aya: Na so dalifusö, si so ira alawe si tenga samati, ba na edöna ndra'alawe soso khönia, ba böi yamutibo'ö. 13 Ba na so ndra'alawe, si so iramatua si tenga samati, ba na edöna ndramatua soso khönia, ba böi yamuröi.

14 Noa sa mu'amoni'ö ndramatua si tenga samati, ba ndra'alawe andrö, ba ira alawe si tenga samati, ba no mu'amoni'ö, ba ndramatua andrö. Na tenga si manö mena'ö, ba no si ra'iö ndraonomi, ba iya'e, ba no ni'amoni'ö.

15 Ba na edöna fabali zi tenga samati, ba yafabali ia; lö muböbö dangara ba zi manö, he talifusö matua, ba he talifusö alawe. Ba wa'atulö sa ikaoni ita Lowalangi.

16 Hana wa ö'ila ya'ö, ya'ugö ira alawe, ö'orifi dania ndramatua? ba ma ya'ugö, iramatua, hana wa ö'ila, ö'orifi dania ndra'alawe? 17 Awai nifaigi: He wisa nibe'e Zo'aya ba zamösana, he wisa wogaoni Lowalangi zamösana, da'ö yamutörö. Ba si manö nihonogöigu ba mbanua misa fefu.

18 Na so nikaoni si no muboto, ba böi yamubalugö. Ba na so nikaoni si lö muboto, ba böi yamufaboto'ö ia. 19 Faya wamoto, ba faya na lö muboto, ha folo'ö oroisa Lowalangi zoguna. 20 He wisa mege zamösana, me tekaoni ia, ba böi yamubulö'ö.

21 Na sawuyu ndra'ugö, me tekaoni ndra'ugö, ba böi abusi tödö; ba he göi ösöndra lala wangefa'ö ya'ugö, ba iagö manö da'ö. 22 Na so nikaoni ba khö Zo'aya, sawuyu, ba si no aefa sawuyu ia, khö Zo'aya. Si manö göi na so nikaoni si tenga sawuyu, ba no sawuyu Keriso ia.

23 No ebua mege hölimi, böi mi'ae sawuyu niha. 24 He wisa zamösana, me tekaoni ia, ya'ami ira talifusö, ba böi yamubulö'ö ia ba da'ö, khö Lowalangi.

 Famobawa lala ba zi lö donga 

II. 25 Ba ba nono alawe andrö, ba lö khögu oroisa Zo'aya, ba era-eragu manö u'ombakha'ö, me no falukhado wa'ebua dödö Zo'aya, fa lö mofaya ndra'o. 26 Ba da'ö dödögu: da'ö zi sökhi, me no ahatö wamakao, sohahau dödö niha, na si manö ia.

27 Na no faböbö ndra'ugö ba ndra'alawe, ba böi alui wangefa'ö ya'ugö, ba na si lö donga ndra'ugö, ba böi alui ndra'alawe. 28 Ba he mangowalu ndra'ugö, ba tenga samazökhi horö ndra'ugö. Ba na möi nihalö nono alawe, ba tenga samazökhi horö ia; ba falukha sa wamakao ba guli danö zi manö. Ba ya'o, ba omasido, na si lö famakao ami.

29 Ba da'ö niŵa'ögu, ya'ami ira talifusö, no fadege, ba iada'e sa'ae, ba ena'ö hulö zi lö donga zi so donga; 30 ba sege-ege andrö, ba ena'ö hulö zi lö mege-ege; ba somuso tödö andrö, ba ena'ö hulö zi lö omuso tödö; ba sowöli andrö, ba ena'ö hulö tenga khöra; 31 ba sangoguna'ö götö danö andre, ba ena'ö hulö zi lö mangoguna'ö ya'ia; ibörötaigö sa tobali danö'a andre.

32 Ba omasido, na lö fangabu dödö khömi. Si lö donga, ba i'abusi tödö hadia ia khö Zo'aya, ena'ö i'omasi'ö ia So'aya. 33 Ba sangowalu, ba i'abusi tödö hadia ia ba guli danö, ena'ö i'omasi'ö ia ira alawe. 34 Noa göi faehu ira ndra'alawe si no muhalö nono alawe. Si lö muhalö, ba i'abusi tödö hadia ia khö Zo'aya, ena'ö ohau-hau ia, he botonia, ba he tödönia. Ba si no muhalö, ba i'abusi tödö hadia ia ba guli danö, ena'ö i'omasi'ö ia iramatua.

35 Ba wamobawa lala khömi, sohare ami, uŵa'ö da'ö, tenga ba wamöbö tangami, ena'ö moadu ba ena'ö lö tebulö ami khö Zo'aya, ena'ö lö mangoloi dödö.

36 Ba na so zanguma'ö tödönia, lö moadu khö nononia alawe, na italu'i ginötö wame'e ya'ia; no tobali lötolalö'ö, ba yamutörö zomasi ia, tenga samozökhi horö ia; ndramöi nihalö. 37 Ba na so zabe'e tödö, si tenga nilulugö, si tola molau somasi ia, ba na no ihuku tödönia, lö ibe'e nononia alawe, ba si sökhi nilau da'ö. 38 Ba tobali, si sökhi göi nilau zame'e nihalö ononia alawe, ba mendrua manö ilau zi sökhi si lö mame'e ya'ia.

 Famobawa lala ba lakha mbanua 

III. 39 Ira alawe, ba no muböbö danga, götö wa'anau noso ndramatua; ba na no mate ndramatua, ba aefa ia, gofu ha niha zangai ya'ia, ba tola möi ia, ba ha ba khö Zo'aya. 40 Ba abölö ohahau dödönia, niŵa'ögu, na lö'ö sa'ae möi ia nihalö; ba ba dödögu, so khögu göi Geheha Lowalangi.

Faza 8

Femanga gö nadu 

I. 1 Ba ba gö nadu andrö, ba no ta'ila, si so fa'aboto ba dödö ita fefu. Famahokha wa'aboto ba dödö andrö ba fa'omasi andrö, ba fanga'azökhi. 2 Na so zanguma'ö tödönia, so hadia ia zaboto ba dödönia, ba tenga si nangea fa'aboto ba dödö wa'aboto ba dödönia andrö. 3 Ba na so zangomasi'ö Lowalangi, da'ö zaboto ba dödö Lowalangi. 4 Ba ba wemanga gö nadu andrö, ba no ta'ila, wa faya nadu ba guli danö, awö wa lö Lowalangi, baero zi sambua andrö.

5 Ba he ŵa'ae so nifotöi Lowalangi, he ba zorugo, ba he ba guli danö — oya sa Lowalangi ba ato zo'aya — 6 ba khöda sa, ba ha sambua Lowalangi, Ama andrö, ba zi otarai fefu hadia ia, ba ya'ita, ba ba khönia ita ba ha samösa Zo'aya, Yesu Keriso, sama'ema fefu hadia ia, ba ya'ita, ba moroi khönia.

7 Ba lö dozi so wa'aboto ba dödö; so ösa, ba irugi da'e itegu ira tödöra ba nadu andrö, ba femanga gö nadu khöra, na la'a, ba tödöra andrö, ba tetutu, me no sambö fa'abe'e. 8 Tenga femangada mbalazi, ba khö Lowalangi; lö tedou wa'asökhida, na manga ita, ba lö i'ambösi ita, na lö manga ita.

 Böi mangalani awö 

II. 9 Ba mifaigi, fa böi tobali fangalani sambö fa'abe'e wa no tola khömi da'ö. 10 Na so zangila ya'ugö, na manga'ö ba nomo nadu, ya'ugö andrö, si no so fa'aboto ba dödö, ba hadia, ba lö tefarou dödönia, sambö fa'abe'e na ba wemange gö nadu andrö? 11 Ba tobali famakiko zambö fa'abe'e wa'aboto ba dödö andrö khöu, famakiko dalifusö andrö, si no börö wa'amate Keriso andrö.

12 Ba na mosala ami, si manö, ba dalifusö, ba no tetutu dödöra, sambö fa'abe'e mibe'e, ba khö Keriso mosala ami. 13 Andrö, na te'ala dalifusögu, ba gö andrö, ba lö'ö manö u'a ndriwo, götö-götö wa'ara, fa lö ufobörö wangala ba dalifusögu.

Faza 9

Heŵa'ae tola, lö i'andrö mbalazonia Faulo 

I. 1 Hadia, tenga tola manö ulau zomasi ndra'o? Hadia, tenga sinenge ndra'o? Hadia, lö ni'ilagu Yesu, So'aya ya'ita? Hadia, tenga lua-lua halöŵögu ami, ba khö Zo'aya? 2 Na tenga sinenge ndra'o ba danö bö'ö, ba ba khömi sa atö; famaduhu'ö halöŵögu, halöŵö zinenge andrö, ami, ba khö Zo'aya. 3 Famu'agu da'ö, ba zanguhuku ya'o andrö.

4 Hadia, lö tola manga ndra'aga, lö tola mabadu hadia ia? 5 Hadia, lö tola ma'ohe-ohe awöma dalifusö alawe, fo'omoma, si mane sinenge bö'ö andrö göi ba talifusö Zo'aya ba Kefa? 6 Ma ha daruaga Baranaba zi lötolalö mohalöŵö? 7 Ha niha zi möi sanuwö, sanaha göi balazonia? Ha niha zamazökhi kabu nagu, si lö manga mbua? Ba ha niha zokubaloi urifö, si lö mamadu susu gurifö andrö? 8 Hadia, tödö niha dali wehedegu andrö? Ma tenga si manö göi niŵa'ö ba goroisa? 9 Noa sa musura ba goroisa Moze: "Böi fosare'a mbawa göröbao samöbörö fakhe". Hadia, so ba dödö Lowalangi göröbao?

10 Ma tenga ya'ita ato mbörö wanguma'önia da'ö? Ya'ita sa mbörö, wa tesura da'ö, wa lötolalö idöna-döna lua-lua samaku tanö; ba si manö zamöbörö fakhe, idöna-döna wemanga. 11 Na no mataru khömi zoroi ba Geheha, ba hadia, nikata'ö sibai, na mabasi ba khömi zoguna balazo mboto? 12 Na so danö bö'ö sangokhögö göi hadia ia khömi, ba hadia, tenga mendrua manö ndra'aga? Ba lö ni'oguna'öma, wa tola da'ö mena'ö mataha manö sa'ae fefu hadia ia, fa lö mafobörö daha-taha ba duria somuso dödö andrö, khö Keriso.

13 Hadia lö mi'ila, wa ba gosali lasöndra göra si so halöŵö ba gosali? awö wa ba naha wame'e sumange mo'urakha zi so halöŵö ba naha wame'e sumange? 14 Si manö göi, no i'oroi'ö So'aya ba zangombakha turia somuso dödö andrö, ba duria somuso dödö andrö lasöndra göra.

15 Ba ya'o, ba lö ni'oguna'ögu da'ö, ma'ifu lö'ö. Ba tenga andrö usura da'ö, ena'ö lafatörö khögu zi manö; sökhi na i matedo, moroi faya khögu mbörö wanuno ya'o, ibe'e niha, ha niha ia. 16 Na u'ombakha'ö duria somuso dödö andrö, ba tenga börö wanuno khögu; lö'ö sa tola lö umanö, alai sa ndra'o, na lö u'ombakha'ö duria somuso dödö andrö! 17 Na nilau dödögu sa, ba so luogu; ba na sabua ölö ndra'o, ba no nibe'e ba dangagu halöŵö andrö. 18 Ba hadia luogu ya'ö? Da'ö luogu, ube'e buala duria somuso dödö andrö, na u'ombakha'ö, fa lö u'oguna'ö zi tola ena'ö, ba halöŵö andrö, ba duria somuso dödö andrö.

 Edöna manö ia tobali enoni zato 

II. 19 He ŵa'ae tenga sawuyu niha ndra'odo, ba no ubali'ö sawuyu zato ndra'odo, ena'ö ato udönisi. 20 Ba niha Yehuda, ba no tobali hulö niha Yehuda ndra'o, ena'ö udönisi niha Yehuda. Ba zi so barö mbawa goroisa, ba hulö zi so barö mbawa goroisa ndra'o, — ba tenga sa si so barö mbawa goroisa — ena'ö udönisi zi so barö mbawa goroisa. 21 Ba zi lö oroisa, ba hulö zi lö oroisa ndra'o, — ba tenga sa si lö oroisa ba khö Lowalangi, solo'ö oroisa Keriso ndra'odo — ena'ö udönisi zi lö oroisa. 22 Ba zambö fa'abe'e, ba no tobali sambö fa'abe'e ndra'o, ena'ö udönisi zambö fa'abe'e; fefu hadia ia, ba niha fefu ba no ugo'ö-go'ö, ena'ö fefu gofu heza, ba fasamösa na ato u'orifi.

23 Ba börö duria somuso dödö andrö, wa ulau da'ö fefu, ena'ö mo'urakha göi ndra'o ba da'ö.

 Iforege wangalui fangorifinia göi 

III. 24 Hadia, lö mi'ila ba zi fagohi andrö, ba lala wagohisa andrö, wa dozi sa fagohi ira, ba ha samösa zanema luo andrö? Ba mimanö wagohisa, ena'ö mitema! 25 Ba dozi si fatandra töla andrö, ba laböhöli fefu hadia ia; ba ya'ira andrö, ena'ö latema dakula si tekiko dania, ba ya'ita, ena'ö tatema zi lö tebulö. 26 Ba ya'o, ba si fagohi, tenga si mane ba zi lö ta'ila; si fasöndra ndra'o, ba tenga ba dalu mbanua manö. 27 Ufakao mbotogu andre, ba u'osawuyu, fa böi si lö guna ndra'o, he no sangombakha lala ba danö bö'ö ndra'odo.

Faza 10

Fangelama ba wangisö andrö 

I. 1 Lö'ö sa ubini'ö khömi, ya'ami ira talifusö; no a'oi barö lawuo andrö so ndra tuada, no a'oi latörö nasi, 2 no ahori tebayagö idanö ira, ba khö Moze, ba lawuo andrö ba ba nasi andrö, 3 ba no ha sambalö gö moroi yaŵa la'a. 4 Ba no ha sambalö moroi yaŵa labadu; moroi ba gara andrö, moroi yaŵa, si fao khöra, labadu-badu, ba kara andrö, ba ya'ia Keriso. 5 Ba sato andrö, ba lö omasi Lowalangi, noa sa tefakiko ira ba danö si mate.

6 Ba duma-duma khöda da'ö, wa si manö, fa böi ta'isö zi lö sökhi, si mane fangisöra andrö. 7 Ba böi göi mi'ame'e adu, si mane ya'ira ösa, niŵa'ö ba zura: "Mudadao niha manga ba mamadu hadia ia, ba maoso ira molaya." 8 Ba böi göi mohorö ita, si mane ya'ira ösa, me mohorö, ba mate zi dua wulu a tölu ngahönö niha, ha ma'ö-ma'ökhö. 9 Ba böi göi tatandraigö Zo'aya, si mane ya'ira ösa, me latandraigö, ba ibunu ira ulö.

10 Böi göi mikökö-kökö, si mane ya'ira ösa, me kumökö-kökö, ba ibunu ira samakiko andrö. 11 Ba duma-duma da'ö, wa göna ira zi manö, ba famangelama ya'ita, wa tebe'e ia ba zura, ya'ita si fakhamö amozua götö danö andre. 12 Andrö, na so zanguma'ö tödönia sizizio ia, ba yamufaigi, fa böi alau ia.

13 Lö'ö na si göna ami fanandraigö, ha fanandraigö ba niha; ba lö faröi Lowalangi, lö ibe'e tetandraigö ami, si tebai mitaha, awö wanandraigö ifaigi göi wa'awai, ena'ö tola mitaha.

 Fangelama ba wame'e adu 

II. 14 Andrö, ya'ami somasi ndra'o, mi'angelamaisi wame'e adu andrö. 15 Fehede ba zatua-tua wehedegu; mitimba tödömi niŵa'ögu.

16 Mako famahowu'ö andrö, nifahowu'öda, hadia, tenga famo'urakha ba ndro Keriso? Roti andrö, nibobotoda, hadia, tenga famo'urakha ba mboto Keriso? 17 Me ha sambua roti, ba ha sambua boto ita, ya'ita sato; a'oi sa mo'urakha ita ba roti andrö, si ha sambua.

18 Mifaigi Ndraono Gizeraeli andrö, si ndruhu madou Yakobo. Hadia, tenga no faböbö ba naha wame'e sumange zi manga zumange andrö? 19 Ba hadia niŵa'ögu? Hadia, soboto zumange nadu andrö, ba ma adu andrö, hadia, soboto? 20 Tenga si manö. Hadia zumange, nibe'era, ba ba mbekhu labe'e, tenga khö Lowalangi. Ba lö omasido, na ba mbekhu faböbö ami. 21 Tebai faoma mibadu, he ösi mako andrö khö Zo'aya, ba he ösi mako mbekhu. Tebai faoma mo'urakha ami, he ba wemanga andrö khö Zo'aya, ba he ba wemanga ba mbekhu. 22 Ma edöna ita ta'andrö wönu Zo'aya? Hadia, sabölö moroi khönia ita?

 Yaböi lafobörö wangala ba nawö 

III. 23 Fefu hadia ia, ba tola, ba so zi lö guna. Fefu hadia ia, ba tola, ba so zi lö möi fanga'azökhi. 24 Böi yamu'alui zoguna khönia zamösana, soguna khö nawönia yamu'alui. 25 Fefu hadia ia ni'amawa ba onga, ba mi'a, böi mizofu-zofu, ba dödömi andrö.

26 Khö Zo'aya sa danö, awö nösi guli danö. 27 Ba na so zogaoni ya'ami tome, si tenga samati, ba na edöna möi ami, ba fefu hadia ia nibe'e ömi, ba mi'a, böi mizofu-zofu, ba dödömi andrö. 28 Ba na so zanguma'ö khömi; Sumange nadu da'e, ba böi mi'a, börö zangombakha andrö ba tödö andrö. 29 Tenga tödö nifangelama andrö niŵa'ögu, tödö danö bö'ö; hana sa wa ihuku zi tola khögu tödö danö bö'ö? 

30 Na u'andrö saoha gölö, na mangado, ba hana wa latandraŵaisi ndra'o ba ni'andrögu saoha gölö? 31 Ba he si manga ami, ba he samadu hadia ia, ba ma hadia nilaumi, ba ba wamosumange Lowalangi milau ia fefu.

32 Böi mifobörö wangala, he ba niha Yehuda, ba he ba Ndrawa Heleni, ba he ba mbanua Lowalangi; 33 hulö si mane ya'o, me no ugo'ö-go'ö khöra fefu, ha niha ira, me lö u'alui zoguna khögu, me ha soguna ba zato u'alui, ena'ö te'orifi ira.

Faza 11

Amuata wangandrö 

I. 1 Mibe'e tulada khömi ndra'odo, si mane ya'o, me no ube'e tulada khögu Keriso. 2 Ba usuno ami, me itörö-törö tödömi ndra'o, gofu hadia nilaumi, ba me mi'o'ö gamakhoita andrö, si mane nifa'emagu khömi.

3 Ba omasido na mi'ila; högö ndramatua fefu, ba ya'ia Keriso, ba högö ndra'alawe ndramatua, ba högö Keriso Lowalangi.

4 Na so ndramatua sangandrö, ba ma sama'ele'ö, si so balu-balu högö, ba i'o'aya högönia. 5 Ba ira alawe, ba i'o'aya högönia, na lö balu-balu högö, na mangandrö ia, ba ma na mama'ele'ö ia, faoma sa ira zi no mutöwö. 6 Na lö'ö sa ibalugö ia ira alawe, ba yamufatöwö'ö göi ia. Ba na aila ndra'alawe, ifaguti'ö mbunia, ba ma ifatöwö'ö, ba yamubalugö ia. 7 Akha sa lö ifobalu-balu högönia iramatua, me no duma-duma Lowalangi ia ba me no lakhömi Lowalangi; ba ira alawe, ba no lakhömi ndramatua.

8 Tenga sa soroi ba ndra'alawe ndramatua, no moroi ba ndramatua ndra'alawe. 9 Tenga sa göi ira alawe mbörö, wa tefazökhi ndramatua, no iramatua mbörö, wa tefazökhi ndra'alawe.

10 Andrö lötolalö so ba högö ndra'alawe dandra, wa no barö mbawa ia, börö mala'ika andrö. 11 Ba tenga ha ira alawe, lö iramatua, ba tenga ha iramatua, lö ira alawe, ba khö Zo'aya. 12 Hulö da'ö sa, wa no moroi ba ndramatua ndra'alawe, si manö göi, wa no moroi ba ndra'alawe ndramatua, ba fefu hadia ia, ba no moroi ba Lowalangi.

13 Mitimba tödömi, ha ya'ami. Hadia, moadu ba ndra'alawe, na mangandrö ia khö Lowalangi, lö balu-balu högö? 14 Hadia, tenga no to'ua manö göi oroma khömi, wa lö moadu ba ndramatua, na anau mbunia, 15 awö wa no lakhömi ndra'alawe mbu sanau? me no salahi mbalu-balu khönia, wa no mube'e khönia mbu andrö.

16 Ba na so zomasi fagua-gua ba da'ö, ba tenga huku ba khöma zi manö, ba tenga göi huku mbanua Lowalangi misa.

 Femanga ni'amoni'ö 

II. 17 Ba me itörö ligu da'ö, ba tebai usuno gowuloami, me tenga ba wanga'azökhi, me no ba wa'awuwu. 18 Si föföna ua, ba urongo, lö ha sara dödömi, na owulo mbanua, ba no faduhu dödögu, si duhu ösa. 19 Lö'ö sa tola lö so zi faehu era-era ba khömi, ena'ö oroma zi faduhu dödöda, ba khömi. 20 Ba na owulo ami, ba tobali tenga ba wolau femanga andrö, khö Zo'aya. 21 Ihönagö i'a gönia zamösana, ba wemanga andrö, ba no olofo zi samösa, ba ibusi ia agu si samösa.

22 Hadia, lö khömi omo, ba wemanga ba ba wamadu hadia ia? Ma lö ba dödömi mbanua Lowalangi andrö, ba mi'ailasi zi lö ba danga? Ha uŵa'ö khömi? Hadia, usuno ami? Ba da'ö lö usuno ami. 23 Ya'odo sa, ba no khö Zo'aya utema, nifa'emagu khömi göi: So'aya ya'ita, Yesu, me bongi andrö, me te'a mbölinia, ihalö roti,
24 ba i'aohasi gölö Lowalangi, ba iboboto roti ba imane: Botogu da'e, salahimi, mitörö-törö tödömi ndra'o ba zi mane. 25 Si manö göi mako, me no aefa manga ira, ba imane: Amabu'ula li si bohou mako andre, ba ndrogu. Gofu ha me uga mibadu da'e, ba mitörö-törö tödömi ndra'odo. 26 Ha me uga mi'a roti andrö sa, ba ha me uga mibadu nösi mako andrö, ba mi'ombakha'ö wa'amate Zo'aya, irugi so ia.

27 Tobali, na so zi manga roti andrö, ba ma samadu ösi mako andrö, khö Zo'aya, si tenga si nangea, ba mosala ia ba mboto Zo'aya andrö ba ba ndronia. 28 Ba yamusekhegö dödönia zamösana, ba awena yamu'a wöfö roti andrö ba yamubadu wöfö nösi mako andrö. 29 Si manga sa ba samadu, ba i'a khönia huku ba ibadu khönia, na lö ifaehusi mboto andrö.

30 Andrö ato ba khömi zambö fa'abölö ba sofökhö, ba tenga si lö ato zi no mate. 31 Ba na ya'ita zanguhuku ya'ita, ba lö tehuku ita ena'ö. 32 Ba na tehuku ita, ba ni'otu'ö ita, khö Zo'aya, ena'ö lö tetibo ita, awö niha guli danö.

33 Andrö, ya'ami ira talifusögu, na owulo ami ba wemanga, ba yamubase'ö nawönia zamösana. 34 Na so zolofo, ba yomo yamanga, fa böi mifobörö khömi huku, na owulo ami. Ba hadia ia danö bö'ö, ba uŵa'ö li, na sodo.

Faza 12

Lö faoma mbuala Geheha 

I. 1 Ba lö omasido, lö mi'ila watahögö, ya'ami ira talifusö, ba mbuala Geheha andrö. 2 Lö solifu ami: me luo niha baero ami, ba ba nadu si lö hede andrö misaŵa, nidöni ta'io.

3 Andrö u'ombakha'ö khömi: lö i'elifi Yesu sihede moroi ba Geheha Lowalangi, ba tebai faso'aya khö Yesu niha, na tenga moroi ba Geheha ni'amoni'ö. 4 Ba no faehu mbuala fa'ebua dödö andrö, ba ha sambua Geheha, 5 ba no faehu halöŵö, ba ha samösa Zo'aya, 6 no faehu wa'abölö, ba ha sambua Lowalangi, sanga'asogö fefu hadia ia, ba dödö zi no ato andrö fefu.

7 Ba ena'ö ba zato moguna, andrö tebe'e wama'ele'ö Geheha andrö ba zamösana. 8 Ba zi samösa, ba tebe'e moroi ba Geheha daroma li fa'atua-tua, ba ba zi samösa, ba taroma li fangaboto ba dödö, moroi ba Geheha da'ö göi; 9 ba ba zi samösa, ba buala ba wamadöhö fökhö, moroi ba Geheha si ha sambua andrö; 10 ba ba zi samösa, ba famazökhi sahöli-höli dödö; ba ba zi samösa, ba fama'ele'ö; ba ba zi samösa, ba fangila amuata Geheha; ba ba zi samösa, ba oya ngawalö li; ba ba zi samösa, ba famotokhi li andrö.

11 Ba fefu hadia ia zi manö, ba oi Eheha da'ö, si ha sambua, zanga'asogö; ifosasi, ibe'e ba zamösana zomasi ia.

 Amaedola ndroto-ndroto khö niha Keriso 

II. 12 Hulö mbotoda andrö, si ha sambua, ba no oya ndroto-ndroto, ba tobali ha sambua boto ndroto-ndroto mboto andrö, ha wa'oya ira, si manö göi khö Keriso.

13 Ha sa sambua Geheha, me tebayagö idanö ita fefu, ena'ö ha sambua boto ita, he niha Yehuda, ba he Dawa Heleni, he sawuyu, ba he si tenga sawuyu; ba ha sambua Geheha nifabadugö khöda.

14 Botoda andrö sa göi, ba tenga ha sambua ndroto-ndroto, no oya. 15 Na iŵa'ö ena'ö ahe: Me tenga tanga ndra'odo, ba tenga si faböbö ba mboto ndra'o, ba no tenga börö da'ö, wa tenga si faböbö ba mboto ia. 16 Ba na iŵa'ö ena'ö talinga: Me tenga hörö ndra'odo, ba tenga si faböbö ba mboto ndra'o, ba no tenga börö da'ö, wa tenga si faböbö ba mboto ia.

17 Hadia na ha sambalö hörö mboto, ba heza dögi dalinga? Ba na ha sambalö tögi dalinga, ba hezo dögi nikhu? 18 Ba noa sa ifonaha ndroto-ndroto andrö Lowalangi, no ifasambua ba mboto, balazi zomasi ia. 19 Ba na ha sambua ndroto-ndroto ena'ö, ba heza so mboto? 

20 Ba iya'e ba noa sa oya ndroto-ndroto, ba ha sambua boto. 21 Ba tebai iŵa'ö hörö ba danga: Lö gunau khögu. Ba tebai göi iŵa'ö högö ba gahe: Lö gunami khögu. 22 Tobali sa moguna khöda ndroto-ndroto mboto andrö, niŵa'öda sambö fa'abölö. 23 Ba niŵa'öda ni'ositengagö ba mboto andrö, ba no abölö tafosumange, ba si lö moadu khöda, ba abölö tafoadu; 24 ba zoadu khöda, ba lö moguna. Noa sa ifa'anö mboto andrö Lowalangi, no abölö ifoadu zide-idenia, 25 ena'ö lö fa'afabali ba mboto andrö, ena'ö faoma larorogö nawöra ndroto-ndroto andrö.

26 Ba na so zafökhö ba zi sambua ndroto-ndroto, ba oi afökhö ba ndroto-ndroto fefu, ba na so nifosumange, ndroto-ndroto, ba oi zara, omuso dödö ndroto-ndroto bö'ö andrö göi. 27 Ba ya'ami, ba boto Keriso, ba no ndroto-ndroto zamösana.

28 Ba so nifataro Lowalangi, ba mbanua: si föföna, ba sinenge, ba fanete, ba sama'ele'ö, ba fanete, ba samahaö, awena zahöli-höli dödö andrö, awena mbuala ba wamadöhö fökhö, ba fanolo ba famatörö, ba soya ngawalö li.

29 Hadia, a'oi sinenge ira? Hadia, a'oi sama'ele'ö? Hadia, a'oi samahaö? Hadia, oi dozi so khöra zahöli-höli dödö andrö? 30 Hadia, oi dozi so khöra mbuala andrö, ba wamadöhö fökhö? oi dozi so ngawalö li? oi dozi ira zamotokhi?

31 Miforege wangalui buala si sökhi andrö. Ba u'oroma'ö na khömi lala si sökhi moroi ba da'ö.

Faza 13

Moguna sibai wa'omasi 

I. 1 He fehede niha ba fehede mala'ika wehedegu, ba na lö khögu fa'omasi andrö, ba hulö garamba soli ba hulö riti-riti ndra'odo. 2 Ba he no so khögu wama'ele'ö, ba he no u'ila fefu zi no tobini andrö, awö wa'aboto ba dödö andrö fefu, ba he no a'oi so khögu wamati andrö, ba wamawu'a hili, ba na lö khögu fa'omasi andrö, ba faya ndra'odo. 3 Ba he ahori ube'e balazo zi numana zi so khögu, ba he ululu mbotogu, ena'ö latunu auri, ba na lö khögu fa'omasi andrö, ba lö gunania.

 Amuata wa'omasi 

II. 4 Fa'omasi andrö, ba no sebolo tödö, no sebua tödö; fa'omasi andrö, ba lö i'afökhöi tödö nawönia, lö isuno ia, lö mohokha. 5 Lö ilau zi lö moadu, lö i'alui dana khönia; lö mofönu ia; lö itanö ba dödönia zi lö sökhi; 6 lö omuso dödönia ba zi lö atulö, ba omuso dödönia awö zi duhu. 7 Fefu hadia ia zi falukha ia, ba itaha dödönia; fefu hadia ia, ba faduhu dödönia; fefu hadia ia, ba idöna-döna, fefu hadia ia, ba itaögö.

 Fa'omasi lö aetu 

III. 8 Si lö mamalö-malö wa'omasi andrö; he fama'ele'ö sa, ba tebato dania, ba he ngawalö li, ba tebato, ba he fa'aboto ba dödö andrö, ba tebato dania. 9 Sambö-ambö sa wa'aboto ba dödöda andrö, ba sambö-ambö wama'ele'öda andrö. 10 Ba na so zo'ahonoa andrö, ba tebato zambö-ambö andrö. 

11 Me iraono ndra'odo, ba no fehede ndraono wehedegu ba tödö ndraono dödögu ba era-era ndraono gera-eragu, ba me no tobali iramatua ndra'odo, ba uböhöli nifolau ndraono. 

12 Ha sa dahö-dahö ni'ilada iada'e, ba zörömi, ba ba da'ö dania, ba fa'ila bawa. Iada'e ambö-ambö wa'aboto ba dödögu, ba ba da'ö dania, ba u'ila, si mane fangila ya'odo andrö. 

13 Ba me si manö, ba si lö tebulö wamati ba fanötöna ba fa'omasi, si tölu andrö, ba sebuara, ba fa'omasi andrö.

Faza 14

Hadia guna ngawalö li ba famahaö 

I. 1 Migohi wa'omasi andrö, ba mi'alu-alui mbuala Geheha andrö, ba si oföna, ba ena'ö mi'ila mama'ele'ö. 2 Solau ngawalö li andrö, ba tenga ba niha muhede, no khö Lowalangi muhede ia, lö'ö sa samondrongo, niha, ba moroi ba Geheha iŵa'ö zi no tobini. 3 Ba sama'ele'ö, ba ba niha muhede, fanga'azökhi ba famarou dödö, ba fondrara dödö. 4 Solau ngawalö li andrö, ba ya'ia ni'a'asökhinia, ba sama'ele'ö, ba banua i'a'asökhi. 

5 Ba omasido, na dozi ami milau ngawalö li, ba mendrua manö, na mama'ele'ö ami. Ba ebua zama'ele'ö, moroi ba zolau ngawalö li andrö, ato na ibotokhi, ena'ö möi fanga'azökhi mbanua. 6 Ba me no si manö, ya'ami ira talifusö, ba na möido khömi ena'ö, molau ngawalö li, ba hadia gunagu khömi, na lö muhededo khömi, ma famokai hadia ia, ba ma famotokhi, ba ma fama'ele'ö, ba ma famahaö?

7 Si manö göi ba mai-mai si lö noso andrö, soli, he sigu, ba he biola, na lö faehu li, salua, ba he lawisa wamondrongo hadia li zigu ba hadia li mbiola? 8 Ba torofe göi, na li si lö mila manö linia, ba ha niha zama'anö ya'ia ba wanuwö? 9 Si manö göi ami, na si lö mila wehedemi, na milau ngawalö li, ba he moroi aboto ba dödö niŵa'ö andrö? ba dalu mbanua sa'ae muhede ami. 

10 Ta'ila ha wa'oya ngawalö li ba guli danö, ba lö si lö eluaha. 11 Ba na lö u'ila geluaha li andrö, ba niha bö'ö ndra'o, khö zihede andrö, ba sihede andrö, ba niha bö'ö ia khögu. 12 Si manö göi ami, me no solohi Eheha ami, ba mi'alui, ena'ö fahöna khömi, ba wanga'azökhi banua.

 He lawisa wamoguna'ö ba gowuloa 

II. 13 Andrö, na so zolau ngawalö li andrö, ba yamu'andrö, ena'ö i'ila ibotokhi. 8 Na mangandrö ndra'o, wolau ngawalö li, ba tödögu zangandrö, ba era-eragu, ba si lö guna. 15 Ba he wisa? Da'u'angandrö'ö dödö ba u'angandrö'ö göi gera-era; u'anunö'ö dödö ba u'anunö'ö göi gera-era.

16 Na tenga si manö, ba he iwisa si lö to'ölö ba da'ö, wamaduhu'ö fanunömö, na ö'anunö'ö dödö, me lö i'ila, hadia niŵa'öu. 17 Te sökhi sa wanunöu, ba lö möi fanga'azökhi danö bö'ö. 18 Usuno Lowalangi, me asese ulau ngawalö li andrö, moroi khömi fefu. 19 Ba na ba mbanua, ba omasido, ha lima ngawua li uŵa'ö, soroi ha gera-eragu, ena'ö ufahaö danö bö'ö göi, moroi fulu ngahönö ngawua li uŵa'ö, wolau ngawalö li andrö. 

20 He ya'ami ira talifusö! böi mibali'ö iraono ami, ba gera-era andrö; ba zi lö sökhi mibali'ö iraono ami, ba ba gera-era andrö, ba ena'ö mo'ahonoa ami. 21 Noa sa so ba zura goroisa: "Li niha bö'ö ulau dania ba niha andrö, ba bewe niha bö'ö ufake, wehede khöra, ba he si manö, ba lö'ö zui lafondrondrongo ligu, iŵa'ö So'aya."

22 Tobali tandra ngawalö li andrö, tenga ba zamati, no ba zi lö mamati, ba fama'ele'ö andrö, ba tenga ba zi lö mamati, no ba zamati. 23 Ba na owulo ena'ö mbanua fefu, ba na oi zara lalau ngawalö li ena'ö, ba na so zi möi bakha si lö to'ölö ba da'ö, ba ma si tenga samati, hadia, lö laŵa'ö sowöhö ami? 24 Ba na a'oi mama'ele'ö, ba na so zi möi bakha si tenga samati, ba ma si lö to'ölö ba da'ö, ba tefaduhu dödönia khöra fefu, ba tehuku ia khöra fefu, 25 ba oroma zi tobini andrö ba dödönia, ba tobali ifalögu tou ia, mangalulu ia khö Lowalangi, ba i'ombakha'ö, si ndruhu so Lowalangi ba dödömi.

26 Ba he wisa, ya'ami ira talifusö? Na owulo ami, ba oi dozi so hadia ia, ma sinunö, ba ma famahaö, ba ma famokai hadia ia, ba ma ngawalö li, ba ma famotokhi; ba fefu hadia ia, ba ba wanga'azökhi yamoguna.

27 Ba na so zolau ngawalö li, ba darua, datölu zato sibai, ba nizara-zara, ba samösa zamotokhi. 28 Ba na lö samotokhi, ba böi yamuhede ba gowuloa, ba khönia yamuhede, ba khö Lowalangi.

29 Ba sama'ele'ö, ba darua, ba ma datölu ndramuhede, ba ndramuhuku tanöbö'ö. 30 Ba na falukha danö bö'ö sidadao, wama'ele'ö, ba yamubato wehede si föföna andrö. 31 Tola sa mizara-zara wama'ele'ö, dozi ami, ena'ö oi dozi tefahaö ira, ba ena'ö oi dozi tefarou dödö. 32 Ba eheha zama'ele'ö andrö, ba la'o'ö ba zama'ele'ö. 33 Tenga sa Lowalangi wamakuyu Lowalangi, no Lowalangi wa'atulö ia. 

34 Ira alawe, ba böi ndrahumede ba gowuloa, si mane ba gowuloa ni'amoni'ö fefu; lö'ö sa tola fahuhuo ira, ha folo'ö khöra, si mane niŵa'ö ba goroisa göi. 35 Ba na omasi ira, lasöndra hadia ia, ba yomo ndramusofu ba ndra matuara; lö'ö sa moadu ba ndra'alawe, na fahuhuo ia ba gowuloa.

36 Ma ba khömi i'otarai taroma li Lowalangi andrö? ba ma ha ba khömi irugi? 37 Na so zanguma'ö tödönia, sama'ele'ö ia, ba ma si so Eheha ia, ba ya'aboto ba dödönia nisuragu andre, wa moroi khö Zo'aya. 38 Ba na so zi lö mangila watahögö, ba yalö i'ila watahögö.

39 Andrö, ya'ami ira talifusögu, mi'alui wama'ele'ö, ba böi mitenaŵa wolau ngawalö li andrö; ba fefu hadia ia, 40 ba oi ni'angenanöi ba oi niföfögö.

Faza 15

Famaduhu'ö wemaoso zi mate 

I. 1 Ba lö ubini'ö khömi, ya'ami ira talifusö, duria somuso dödö andrö, ni'ombakha'ögu khömi, nihalömi khömi göi, ba zaro ami göi, 2 ba nisöndrami fangorifi göi, na mi'o'ö zi mane ni'ombakha'ögu khömi, na lö miböhöli; ato na zaya-zaya gölömi, wa no mamati ami.

3 Da'ö sa zi a'a nifa'emagu khömi, nitemagu göi, wa no mate Keriso, börö horöda andrö; wa no itörö zi so ba zura andrö; 4 awö wa no muko'o ia, awö wa no mususugi ia, me no irugi tölu ngaluo, wa no itörö zi so ba zura; 5 awö wa no i'oroma'ö ia khö Gefa andrö, ba aefa da'ö, ba ba zi felendrua. 6 Aefa da'ö, ba i'oroma'ö ia ba dalifusö andrö, si töra lima ngaotu, i'osamuzaigö; so sa zi no mate ösa, da'ö, ba ato zauri. 7 Aefa da'ö, ba i'oroma'ö ia khö Yakobo andrö, ba aefa da'ö, ba ba zinenge andrö fefu.

8 Ba ba gafuriata sibai, ba no i'oroma'ö ia göi khögu, si hulö zi lö irugi baŵa ba wa'atumbu. 9 Fondrege zide-ide sa ndra'odo, ba zinenge andrö, tenga sa si nangea labe'e töigu zinenge, me no ugohi mbanua Lowalangi andrö. 10 Ba börö wa'ebua dödö Lowalangi, wa si manö ndra'odo iada'e, ba tenga sa zaya-zaya gölö wa'ebua dödönia ba khögu andre, tobali sa ebua halöŵö nihalögu, moroi ba nihalöra fefu, ba tenga sa ya'odo, no fa'ebua dödö Lowalangi andrö, fanolo ya'odo.

11 Ba he ya'odo, ba he ya'ira andrö, ba si manö wangombakha'öma, ba si manö wamatimi.

12 Ba na teturiagö Keriso, wa no mususugi ia moroi ba ngai zi mate, ba hana wa so ösa ba khömi sanguma'ö, lö femaoso zi mate? 13 Na lö femaoso zi mate sa, ba lö'ö göi mususugi Keriso. 14 Ba na lö mususugi Keriso, ba no zaya-zaya gölö göi wangombakha'öma, ba zaya-zaya gölö göi wamatimi. 15 Ba no tobali sasi sofaya ndra'aga ba khö Lowalangi, me no maböbögö khö Lowalangi, no isusugi Keriso si tenga nisusuginia; na duhu, lö tesusugi zi mate. 16 Na lö'ö sa tesusugi zi mate, ba lö mususugi Keriso. 17 Ba na lö mususugi Keriso, ba si lö boto wamatimi andrö, ba lö si tebulö ami ba horömi; 18 tobali si no tetiko göi zi no mate andrö, ba khö Keriso.

19 Na ha ba götöda andre manötöna ita, khö Keriso, ba no numana ita, moroi ba niha bö'ö fefu. 20 Ba iada'e, ba no mususugi Keriso, moroi ba ngai zi mate, no si a'a ia ba zi no mate andrö. 21 Me no moroi ba niha sa wa'amate andrö, ba moroi ba niha göi wemaoso zi mate andrö.

22 Hulö si mane ba khö Gadamo sa, wa ahori mate ira ba da'ö, si manö göi ba khö Keriso, ahori te'orifi ira dania. 23 Ba oi niföfö'ö: Si a'a, ba Keriso, ba fanetenia, ba tana khö Keriso andrö, na so ia.

24 Ba awena dania gamozua andrö, na ibe'e ba danga Lowalangi Ama wamatörö andrö, na no iheta wamatörö fefu ba fa'asalaŵa fefu ba fa'abölö fefu. 25 Lö'ö sa tola lö'ö, salaŵa ia, irege no ibe'e barö gahenia zi fa'udu, fefu,

26 Safuria zi fa'udu, niheta, ba ya'ia wa'amate andrö. 27 "Fefu hadia ia, ba no ibe'e barö gahenia." Ba na laŵa'ö, no mube'e barö mbawa fefu hadia ia, ba no ta'ila, baero zame'e barö mbawania fefu hadia ia. 28 Ba na no mube'e barö mbawania fefu hadia ia, ba awena möi göi Nono barö mbawa zi no mame'e barö mbawania fefu hadia ia, ena'ö ha sambalö Lowalangi ba khöra fefu.

29 Na tenga si manö, ba hadia nilau zamabayagö'ö idanö ya'ira salahi zi no mate? Na lö'ö manö tesusugi zi mate, ba hana wa lafabayagö'ö ira idanö, salahira?

30 Ba ya'aga göi, ba hana wa lö mamalö-malö, wa lö ma'ila nosoma. 31 Ero ma'ökhö matedo; ya lö usuno ndra'o ba khömi andrö, ya'ami ira talifusö, ba khö Keriso Yesu, So'aya ya'ita, na fayagu.

32 Na dali niha, wa no fasöndra ndra'o ba gutu ndru'u andrö ba Nefeso, ba hadia gunania khögu? Na lö tesusugi zi mate, ba "datalau manga-manga ba datalau mamadu-madu hadia ia, mahemolu mate sa atö ita." 33 Böi mibe'e nifaelungu ami. Ifakiko mböwö si sökhi huhuo si lö sökhi. 34 Miböhöli sibai wemabu andrö ba böi mifazökhi horö; so sa ösa zi lö aboto ba dödö Lowalangi; ba wangailasi ya'ami uŵa'ö da'ö.

 Amuata wemaoso andrö 

II. 35 Ba te so zanguma'ö: ba he wisa wanusugi si mate andrö? He wisa mbotora, na so ira? 36 He si lö mangila watahögö! tanömö nitarumö andrö, ba lö auri, na lö mate ua. 37 Ba nitarumö andrö, ba tenga boto andrö si so dania ötaru, he sambalö ulitö, ta'ila na gandru, ba ma hadia ia mbö'önia. 38 Ba Lowalangi zame'e khönia boto, somasi ia; ba sambalö danömö, ba sambalö mboto dania. 

39 Lö'ö sa oi fagölö-gölö nösi hadia ia; sambua sa nösi niha, ba sambua nösi gurifö niha, ba sambua nösi wofo, ba sambua nösi gi'a. 40 Ba so mboto yaŵa, ba so mboto ba guli danö, ba sambua lakhömi zi so yaŵa, ba sambua lakhömi zi so ba guli danö. 41 Sambua haga luo, ba sambua haga mbaŵa, ba sambua haga ndröfi; a'oi sa faehu na i wa'abölö haga ndröfi. 

42 Si manö göi wemaoso zi mate andrö. Sobou nitanö, ba si lö obou nisusugi. 43 Si lö töi nitanö, ba si so lakhömi nisusugi; si lö abölö nitanö, ba sabölö nisusugi. 44 Boto si so noso nitanö, ba boto si so Eheha nisusugi. Na so mboto si so noso, ba so göi mboto si so Eheha. 45 Si manö göi ba zura: "No tobali sonoso niha si föföna andrö, Adamo", ba Adamo safuria andrö, ba no tobali Eheha sangorifi,

46 Ba tenga si föföna zi so Eheha, si so noso zi föföna, awena zi so Eheha. 47 Moroi ba guli danö niha si föföna andrö, tanö, ba moroi ba zorugo niha si sambua. 48 Si mane si otarai ba danö andrö, si manö fefu zi otarai ba danö, ba si mane si otarai zorugo andrö, si manö fefu mbanua zorugo; 49 ba si mane foloheda famaedo zi otarai ba danö andrö, si manö göi dania woloheda famaedo zi otarai zorugo andrö.

50 Ba da'ö niŵa'ögu, ya'ami, ira talifusö, tebai isöndra mbanua Lowalangi ösi niha andrö, ba tebai isöndra wa lö obou sobou andrö. 51 Hiza, si no tobini u'ombakha'ö khömi: Lö ahori mate ita, ba ahori tobali, 52 i'ogomuzaö, ha mamö'i hörö wa'ara, na telau dorofe safuria andrö; telau sa ia dania, ba maoso zi no mate andrö, tebai sa'ae obou, ba ya'ita, ba si tobali.

53 Lö'ö sa tola lö i'onukha wa tebai obou sobou andre, ba lötolalö i'onukha wa tebai mate si mate andre. 54 Ba na no i'onukha wa tebai obou sobou andre, ba na no i'onukha wa tebai mate si mate andre, ba awena itörö daroma li andrö, si so ba zura: No alömö wa'amate andrö ba wemöna. 55 Hezo wemönau, fa'amate? Hezo duomö, fa'amate? 56 Ba tuo wa'amate andrö, ba ya'ia horö andrö, ba fa'abölö horö andrö, ba ya'ia goroisa. 57 Ba nisuno Lowalangi same'e khöda femöna andrö, moroi khö Zo'aya ya'ita andrö, Yesu Keriso. 

58 Andrö, ya'ami ira talifusögu, somasi ndra'o, ya'abe'e ami, si lö humeu-heu, ya'a'oi so khömi wangai halöŵö Zo'aya andrö, böi yamamalö-malö, me no mi'ila, tenga zaya-zaya gölö wa'erege dödömi andrö, ba khö Zo'aya.

Faza 16

Hewisa wangozaragö tolo-tolo 

I. 1 Ba ba dolo-tolo andrö, ba ni'amoni'ö andrö, ba mi'o'ö hadia nifakhoigu ba mbanua misa ba Galatia. 2 Ero migu mibe'e yaŵa ma'ifu ba da'ö, dozi ami, balazi wa'ebua nisöndra zamösana; fa böi awena la'ozaragö, na so ndra'o.

3 Ba na sodo, ba ufatenge zi tola niŵa'ömi, ufa'ohe'ö zura, ba wolohe tolo-tolomi andrö ba Yeruzalema. 4 Ba na si nangea möi ndra'odo göi, ba ndramöi awögu.

5 Ba awena möido khömi, na no utörö Makedonia. Utörö sa Makedonia; 6 ba ba khömi, ba ta'ila na arado, ma ubase'ö göi wa'aefa mbaŵa deu, ena'ö fao ami khögu, heza möido. 7 Lö'ö sa edönado iada'e ha ba wanörö u'ila ami, udöna-döna sa, arado ma'ifu ba khömi, na itehe So'aya.

8 Ba ba Nefeso sodo irugi luo wendrakose. 9 Noa sa ebua mbawandruhö si teboka khögu ba halöŵö, ba no ato zi fa'udu.

 Helawisa na tohare Dimoteo 

II. 10 Ba na so Dimoteo, ba mifaigi, ena'ö lö ada'u-da'u ia ba khömi; halöŵö Lowalangi sa ihalö, si mane ya'o göi. 11 Andrö, böi yamu'ositengagö ia niha, ha niha ia; ba mifasao ia, böi mibusi dödönia, ena'ö möi ia khögu; udöna-döna sa ia, awö dalifusö andrö.

12 Ba ba khö Afolo andrö, talifusö andrö, ba no uforege wangandrö khönia, ena'ö möi ia khömi, awö dalifusö andrö; ba lö'ö manö edöna ia möi iada'e, ba möi sa dania, na isöndra lala.

 Fango'ozui zura 

III. 13 Böi miförö, mi'abe'e'ö ami wamati, si mane iramatua, ya'abölö ami! 14 Fefu hadia ia khömi, ba moroi ba wa'omasi milau.

15 Ba u andrö khömi, ya'ami ira talifusö: no mi'ila ndra Sefana andrö, samba omo ira, wa no böröta ira ba Nakhaya, awö wa no möi ira enoni ni'amoni'ö andrö; 16 ena'ö mifondrondrongo li zi manö, awö li zi no manolo ba halöŵö, fefu, si no erege tödö göi.

17 Ba omuso dödögu, me no so Zefana ba Fotunato ba Akha'iko, me no salahi ira ba zi lö ya'ami. 18 Noa sa la'okafui dödögu ba tödömi. Andrö, böi zi lö aboto ba dödömi zi manö. 

19 La'owai ami banua andrö ba Azia misa. I'owai sibai ami Akila ba Ferikila, ba khö Zo'aya, awö zowulo andrö yomo khöra.

20 La'owai ami talifusö andrö fefu. Faoma mi'owai nawömi fa'agosa bawa andrö ni'amoni'ö.

21 Fangowaigu da'e, tangagu zanura, tanga Waulo andre. 22 Na so zi lö mangomasi'ö So'aya andrö, ba ya anatema (ni'elifi); maranata (so dania Zo'aya). 23 Yafalukha ami wa'ebua dödö Zo'aya ya'ita, Yesu! 24 No falukha ami fefu wa'omasigu, ba khö Keriso Yesu.

KORINDRO II

Faza 1

Fangowai 

I. 1 Faulo zanura da'e, sinenge Keriso Yesu andrö, moroi ba wa'omasi Lowalangi, ba Timoteo, talifusö andrö, ba mbanua Lowalangi andrö, si so ba Gorindro, awö ni'amoni'ö andrö fefu, si so ba danö Nakhaya ma'asagörö. 2 Yafalukha ami wa'ebua dödö ba fa'ohahau dödö, khö Namada, Lowalangi ba khö Zo'aya ya'ita, Yesu Keriso!

 Isuno Lowalangi Faulo 

II. 3 Nisuno Lowalangi Zo'aya ya'ita, Yesu Keriso, Amania, Ama wa'ahakhö dödö andrö, Lowalangi wondrara dödö, fefu, 4 sondrara tödöma, ba wa'afökhö andrö fefu, khöma, ena'ö ma'ila marara dödö zi göna fa'afökhö hadia ia ngawalö, moroi ba wondrara dödö andrö, si falukha ndra'aga khö Lowalangi. 5 Hulö si mane famakao andrö khö Keriso, si no fahöna khöma, si manö göi wondrara dödö andrö, fahöna zi falukha ndra'aga khö Keriso. 6 Ba he si göna fa'afökhö ndra'aga, ba ba wondrara tödömi ba ba wangorifi ya'ami, ba he nirara tödö ndra'aga, ba ba wondrara tödömi, si möi fangabölö ba wanaha tödö, na göna ami famakao andrö, si göna ndra'aga göi. Ba no abe'e dödöma, wanötöna, ba khömi andrö, 7 me no ma'ila, faoma mo'urakha ami, hulö si mane ba wamakao andrö, si manö göi ba wondrara dödö andrö. 

8 Ba lö edöna mabini'ö khömi, ya'ami ira talifusö, ba wa'afökhö andrö khöma, si no göna ndra'aga ba Azia, irege no abölö-bölö sibai, irege tebai mataha sa'ae, tobali lö'ö sa'ae madöna-döna auriga. 9 Na ba dödöma sa, ba no maŵa'ö si mate ndra'aga, ena'ö lö madöna-döna ba khöma, ena'ö ha ba Lowalangi andrö, sanusugi si mate, madöna-döna. 10 No i'efa'ö ndra'aga ba wa'amate si manö, ba i'efa'ö na dania; ba khönia madöna-döna, wa itohugö na wangefa'ö ya'aga.

11 Me no sanolo ya'aga göi ami, fangandrö, ena'ö ato göi zangandrö saoha gölö ba wa'ebua dödö andrö, ni'andrö zato khöma, börö ndra'aga. 12 Da'ö sa khöma, na masuno ndra'aga, wa ifaduhu'ö khöma tödöma, no ohau-hau ndra'aga, wanörö lalama ba guli danö andre, ba mendrua manö ba khömi andrö, lö si fabaya hadia ia, ibe'e Lowalangi, tenga dali wa'atua-tua nösi niha, dali wa'ebua dödö Lowalangi. 13 Lö'ö sa masura khömi mbö'önia, ha nibasomi andrö ba si no aboto ba dödömi; ba udöna-döna aboto ba dödömi irugi gamozua; 14 si mane fa'aboto ba dödömi ösa ndra'aga, wa no börö wanunomi ya'ami ndra'aga, si mane ya'ami khöma, na baŵa Zo'aya ya'ita, Yesu.

 Itunö wa möi ia khöra mena'ö 

III. 15 Ba me no so khögu wanötöna da'ö, ba möido mena'ö khömi föna, ena'ö samuza tö falukha ami wa'ebua dödö. 16 Ba utörö ena'ö ami, we'amöi ba Makedonia, ba na u'otarai Makedonia, ba möido zui khömi, ba ena'ö mifasao ndra'odo ba Yudaia. 17 Ba hadia, me edönado da'ö hadia, no nifolau zambö era-era nilaugu? Ma na uhonogöi hadia ia, hadia tödö niha dali wangohonogöigu ya'ia, ena'ö itaria "ya'ia" ba itaria "tenga", ba khögu. 18 Ba lö faröi Lowalangi, fa böi faoma lima khömi, he si no "ya'ia" ba he si "tenga". 19 Ono Lowalangi andrö sa, Yesu Keriso, ni'ombakha'öma ba khömi, ya'odo ba Siliwano ba Timoteo, ba no tenga faoma, he si no "ya'ia" ba he si "tenga", no ba khönia so wa "ya'ia". 20 Ha wa'oya sa gamabu'ula li Lowalangi, ba no ba khönia so wa "ya'ia", andrö wa moroi ba khönia göi wamaduhu'ö andrö, sumange Lowalangi khöma. 21 Ba sangabe'e ya'aga ba ya'ami, ba khö Keriso, ba ya'ia Lowalangi, si no mamayoini ya'ita göi; 22 si no manga'aro'ö göi ya'ita, si no mame'e we'e-we'e dödö andrö, Eheha andrö, ba dödöda. 23 Ba u'angaröfi Lowalangi, ba nosogu andre, wa no börö wa alimagö ami khögu, wa lö si möido sa'ae khömi ba Gorindro. 24 Tenga sa laŵa'ö amatöröŵama wamatimi andrö, ba no sanolo ndra'aga ena'ö falukha ami wa'omuso dödö; noa sa abe'e ami wamati.

Faza 2

Famarou ba wangai awö mangawuli zohorö 

I. 1 Ba no uhonogöi tödögu da'ö, böi ifuli abu dödögu, na möido khömi. 2 Na ubusi dödömi, ba ha niha zangomosoi'ö tödögu, na tenga nibusigu tödö andrö? 3 Ba no usura da'ö khömi, fa lö abu dödögu, na möido, labe'e somuso dödögu ena'ö; me no udöna-döna ba khömi fefu, wa fa'omuso dödömi fefu wa'omuso dödögu andrö. 4 Noa sa a'oi so wa'afökhö khögu, awö wa'atosasa dödögu, me ufa'ohe'ö zura andrö khömi, tenga ha ma'ifu mowöi daŵa hörögu; tenga sa ena'ö abu dödömi, ena'ö aboto ba dödömi wa'omasi andrö, si so khögu; wa no abölö omasido ami, moroi ba niha bö'ö. 5 Ba na so zi no mamusi tödö nawönia, ba tenga ya'o nibusinia tödö, ya'ami fefu — fa böi abölö-bölö wanguma'ögu — ba ya'ami ösa. 6 Ba no abönö ba zi manö wotu andrö, me no ato zangotu'ö ya'ia. 7 Tola mibalia'ö sa'ae, mibe'e aefa khönia ba mirara dödönia, fa böi tehawu zi manö fa'abu dödö, na no abölö-bölö sibai. 8 Andrö u'andrö khömi, mifatörö khönia wa'omasi. 9 Andrö sa göi ufa'ohe'ö zura khömi, ena'ö u'ila, na tola ami, na mi'o'ö fefu hadia ia. 10 Ba na so niha ni'efa'ömi hadia ia, ba ya'odo göi, u'efa'ö göi. Ya'o sa göi, hadia ni'efa'ögu, na so ni'efa'ögu, ba börö ami, ba zanehe Keriso, 11 ena'ö lö i'alani ita Satana; tenga sa fa lö aboto ba dödöda gera-erania.

 Fangandrö saohagölö börö duria somuso dödö andrö 

II. 12 Ba me no urugi Deroa, ba wangombakha turia somuso dödö andrö khö Keriso, ba me no teboka khögu mbawandruhö ba khö Zo'aya, 13 ba lö'ö sa ahono bakha dödögu, me lö usöndra Dito andrö, talifusögu; ba u'angonasi ira ba usaŵa Makedonia. 14 Ba u'andrö saoha gölö khö Lowalangi, same'e möna ya'aga, si lö mamalö-malö, ba khö Keriso, sama'oroma'ögö hua wa'aboto ba dödö ia andrö, khöma, fefu gofu heza. 15 Fa'amohua khö Keriso sa ndra'aga, khö Lowalangi, ba ni'orifi andrö ba ba zi tetibo andrö. 16 Ba nitibo'ö andrö, ba hua soroi ba wa'auri si saŵa fa'amate, ba ba ni'orifi andrö, ba hua soroi ba wa'auri si saŵa fa'auri. Ba ha niha zogamö da'ö? 17 Tenga sa si mane sato andrö, samali'ö faniaga taroma li Lowalangi andrö, ndra'aga; fehedema, ba moroi ba zi lö fabaya hadia ia, moroi ba Lowalangi, föna Lowalangi, ba khö Keriso.

Faza 3

Amaedola 

I. 1 Hadia, mabörötaigö zui wamaduhu'ö ya'aga? Moguna khöma zura wamaduhu'ö, nifa'ohe'ö khömi, ba ma nifa'ohe'ömi, si mane ba danö bö'ö ösa? 2 Surama ami, nisura ba dödöma bakha, si no aboto ba dödö niha fefu, nibaso-basora. 3 No oroma, wa sura Keriso ami, nisurama, halöŵöma; tenga taŵa wanura ya'ia, Eheha Lowalangi sauri andrö wanura ya'ia, tenga ba gara wanura andrö, no ba kara nagole, ba dödö. 4 Ba no so khöma wanötöna si manö, moroi khö Keriso, ba khö Lowalangi; 5 tenga sa taŵa'ö tola manö ndra'aga, na moroi khöma, ba wamaböbö tödöma hadia ia, hulö na tödöma manö; hadia zi tola ndra'aga, ba no moroi ba Lowalangi, 6 si no manolo göi ya'aga, ena'ö tola enoni ndra'aga ba gamabu'ula li si bohou andrö, tenga ba dandra zura andrö, no ba khö Geheha; famunu sa dandra zura andrö, ba Eheha andrö, ba sangorifi.

 Fa'atohude gamabu'ula li si bohou 

II. 7 Ba na no molakhömi halöŵö ba wamunu andrö, ba dandra zura andrö, nisura ba gara, na no tobali tebai latöngö mbawa Moze Iraono Gizeraeli andrö, ba wa'amohaga mbawania, si taya sa atö; 8 ba tenga mendrua manö molakhömi halöŵö ba khö Geheha andrö? 9 Na molakhömi sa'ae halöŵö ba wanibo andrö, ba mendrua manö, wa no a'oi so lakhömi halöŵö ba wangatulö andrö? 10 Tobali si lö mufolakhömi sa "nifolakhömi" andrö, ba da'ö, börö lakhömi andrö, si no a'oi so. 11 Na molakhömi sa'ae zi taya andrö, ba mendrua manö molakhömi zi lö tebulö andrö. 12 Ba me no so khöma wanötöna si manö, ba no a'oi so wa lö aiŵö ndra'aga. 13 Ba tenga si mane Moze, sombalugö bawania, fa böi lafaigi Iraono Gizeraeli andrö gamozua zi taya andrö. 14 Ba no mu'abe'e'ö dödöra; irugi ma'ökhö andre, ba lö saheta mbalu-balu andrö, ba wombaso sura gamabu'ula li si föföna andrö, lö muheta, me ba khö Keriso aheta ia. 15 Ba irege ma'ökhö andre, na labaso zura Moze andrö, ba no so mbalu-balu ba dödöra. 16 Ba na lafuli ira khö Zo'aya, ba aheta mbalu-balu andrö. 17 Ba So'aya Geheha andrö; ba ba zi so Eheha Zo'aya andrö, ba da'ö so wangefa. 18 Ba ya'ita fefu, ba ta'ila-ila lakhömi Zo'aya andrö, lö balu-balu mbawada; hulö na ba zörömi, ba tobali ita, i'ohia'ö wamaedo da'ö, tedou lakhömi safuria moroi ba lakhömi si föföna, moroi khö Geheha Zo'aya andrö.

Faza 4

Fa lö faröi Waulo ba halöŵönia andrö 

I. 1 Andrö: me no mufataro ndra'aga ba halöŵö andrö, dali wa'ahakhö dödö andrö, si no falukha ndra'aga, ba lö ma'ila wa'ata'u; 2 noa sa matimba wamini andrö, ba wa'aila andrö, me lö matörö walimosa, ba me lö mafuyu'ö daroma li Lowalangi; mafaduhu'ö ndra'aga ba dödö niha fefu, föna Lowalangi, wama'ele'ö si duhu andrö. 3 Ba na no tobalu göi duria somuso dödö andrö, khöma ba ba zi tetibo andrö tobalu ia, 4 ba nimbaŵainö Lowalangi zi sagötö tanö andre era-era, era-era zi lö mamati, fa lö ihagaini ira haga duria somuso dödö andrö, turia lakhömi Keriso andrö, si no famaedo Lowalangi. 5 Tenga sa ya'aga ni'ombakha'öma, no Keriso Yesu, So'aya, ma'ombakha'ö, ba ya'aga, ba enonimi, maŵa'ö, börö Yesu. 6 Lowalangi andrö sa, sanguma'ö; yatumbu haga andrö ba zogömi-gömi, da'ö zamatumbu'ö ba dödöma haga andrö, ena'ö humaga wa'aboto ba dödö lakhömi Lowalangi andrö, ba mbawa Keriso.

 Fa'erege dödö ba fa'afökhö khönia 

II. 7 Ba ba nahia tanö so khöma girö-girö andrö, ena'ö khö Lowalangi, wa no fahöna wa'abölö, ba böi moroi ba khöma. 8 Fefu gofu heza, ba no mufalangögö ndra'aga, ba tenga sa nimama; nibusi tödö ndra'aga, ba so zui lala dödö; 9 nigohi, ba tenga niröi; nitibo'ö tou, ba tenga nifakiko; 10 lö aefa ba mbotoma wamunu Yesu andrö, ma'ohe-ohe, ena'ö te'oroma'ö göi wa'auri Yesu andrö, ba mbotoma andre. 11 Lö aetu sa tefatörö ndra'aga ba wamunu, ya'aga sauri andre, börö Yesu, ena'ö tefa'ele'ö göi wa'auri Yesu andrö, ba nösima andre, si mate.

 Fondrara dödönia 

III. 12 Tobali ba khöma abölö wa'amate, ba ba khömi, ba fa'auri zabölö. 13 Ba me no so khöma Geheha wamati andrö, si mane si so ba zura: No mamati ndra'o, andrö humede ndra'o, ba mamati ndra'aga göi, ba andrö muhedega göi. 14 Me no ma'ila, si no manusugi Yesu, So'aya ya'ita, ba isusugi göi ndra'aga dania, awö Yesu, ba ifa'aso ndra'aga, awömi. 15 Börö sa ami, ba da'ö fefu, ena'ö amaedola zi tedou-dou na wa'ebua dödö (Lowalangi) andrö, ba ena'ö fahöna; wangandrö saoha gölö, ena'ö ato zangandrö, ba wamolakhömi Lowalangi. 16 Andrö lö ma'ila wa'ata'u, he ŵa'ae tekiko mbotoma andre, ba tebohouni niha bakha, ero ma'ökhö. 17 Famakaoda andrö sa, si lö arara, si lö abölö-bölö, ba i'a'asogö khöda lakhömi sebua, si lö aetu, irege fahöna; 18 me lö tefaigi zoroma andrö, ha si lö oroma. Soroma sa, ba lö arara, ba si lö oroma, ba irugi zi lö aetu.

Faza 5

Tötönafö Waulo 

I. 1 Noa sa ma'ila, na tedudugö nahama andre, ba guli danö, ose andre, ba so khöma ni'otomosi Lowalangi, omo, si tenga nifazökhi tanga, si lö tebulö, ba zorugo. 2 Ba da'ö sa göi mangarö-ngaröga, humulu dödöma, ena'ö tefonukha ndra'aga nahama andrö, soroi ba zorugo; 3 me tenga sa si lö nukha ndra'aga, wamaigi ya'aga, na no ma'onukha ia. 4 Andrö mangarö-ngaröga, ya'aga si so ba nose andrö, sonoro ndra'aga, me lö omasiga, na aheta nukhama, me omasiga na tefalaete, ena'ö i'a fa'auri andrö zi mate andrö. 5 Ba sangehao ya'aga ba da'ö, ba ya'ia Lowalangi, si no mame'e khöma we'e-we'e dödö andrö, Eheha andrö. 6 Andrö wa lö mamalö-malö wa'arara dödöma, ba no mi'ila, na ba mboto soga, ba no aröu ndra'aga khö Zo'aya, no sikoli ndra'aga. 7 Lala wamati sa lalama, ba tenga famaigi. 8 Ba no arara dödöma, ba abölö omasiga awu'a ndra'aga, maröi mboto, ba ahono ndra'aga khö Zo'aya. 9 Andrö göi maforege, he sahono ndra'aga yomo, ba he sikoli, ena'ö omasi ia ndra'aga. 10 Lö'ö sa tola lö oroma dania ita fefu föna dadaoma ba wanguhuku andrö khö Keriso, ena'ö itema zamösana zulö nilaunia, me ba mboto, so ia, he si sökhi, ba he si lö sökhi.

 Famorege wolo'ö zomasi Zo'aya 

II. 11 Ba me no aboto ba dödöda wangata'ufi So'aya, ba tadönisi niha; ba noa sa oroma ita khö Lowalangi, ba udöna-döna, ba dödömi göi oroma ndra'o. 12 Lö'ö sa mafuli mafaduhu'ö ndra'aga khömi, ba mafobörö khömi wanuno ya'ami ba khöma andre, ena'ö so khömi wanuno, ba zanuno ya'ira ba zoroma ba niha, ba tenga ba zi so ba dödö. 13 Na sowöhö ndra'aga, ba no khö Lowalangi owöhöga, ba na si so era-era ndra'aga, ba ba khömi. 14 Fa'omasi Keriso andrö sa zango'ou ya'aga. 15 Da'ö niŵa'öma: Na no mate zamösa, salahi zato fefu, ba no ahori mate ira fefu. Ba no mate ia salahi zato fefu, ena'ö tenga sa'ae khöra auri zauri, ena'ö khö zi mate salahira, khö nisusugi andrö, salahira, auri ira. 16 Tobali, i'otarai da'e, ba lö'ö sa'ae ma'ila niha, na dali mboto. Ba he no ma'ila Keriso, dali mboto, ba lö'ö sa'ae ma'ila ia iada'e. 17 Tobali na ba khö Keriso so niha, ba no si bohou mufazökhi ia, no numalö zi tohöna andrö, ba hiza, ba no tobali bohou.

 Halöŵö ba wangombakha fa'atulö 

III. 18 Ba fefu da'ö, ba moroi ba Lowalangi, si no mangatulö'ö ya'ita khönia, ba khö Yesu Keriso, si no mame'e göi khöda halöŵö fangatulö andrö. 19 Lowalangi sa zi no mangatulö'ö khönia ösi guli danö, ba khö Keriso, lö ibe'e ömöra lalöra andrö, ba no ibe'e ba dödöma daroma li andrö, ba wangatulö andrö. 20 Ba no sinenge ndra'aga, salahi Keriso, hulö na Lowalangi zamarou tödö niha, ba lima andrö, mangandrö ndra'aga, salahi Keriso, mamane: Mifa'atulö'ögö ami khö Lowalangi! 21 Noa sa ibali'ö horö zi lö irai mangila horö, salahida, ena'ö tobali fa'atulö khö Lowalangi ita, ba khönia andrö.

Faza 6

Yalahalö tulada khöra Waulo 

I. 1 Ba ma'andrö khömi, ya'aga sanolo ba halöŵö andrö, böi saekhu ba danö, me no falukha ami wa'ebua dödö Lowalangi andrö. — 2 Noa sa imane: "No ufondrondrongo khöu, me baŵa si sökhi, ba no utolo'ö, me luo wangorifi. "Hiza, iya'e mbaŵa si sökhi, hiza, iya'e luo wangorifi andrö. — 3 Lö'ö sa mafobörö wangala hadia ia, gofu ha ökhö, fa böi te'o'aya halöŵö andrö. 4 Fefu hadia ia nilauma sa, ba no amuata genoni Lowalangi gamuatama, ba wanaha tödö, si no a'oi so, ba ba wa'afökhö, ba ba wa'atosasa, ba ba wa'ata'u dödö, 5 ba na labözi ndra'aga, ba na lakuruga, ba na molaŵa niha, ba ba wa'erege dödö, ba ba wa lö mörö, ba ba wa lö si manga, 6 ba ba wa'ohau-hau, ba ba wa'aboto ba dödö, ba ba wa'ebolo dödö, ba wa'asökhi dödö, ba ba khö Geheha ni'amoni'ö, ba ba wa'omasi andrö, si lö famini tödö, 7 ba daroma li fa'aduhu andrö, ba ba wa'abölö Lowalangi andrö, moroi ba wangöna fa'atulö dödö andrö, he ba gambölö, ba he ba gabera; 8 He falukha zumange, ba he fango'aya, he laböbögö zi lö sökhi, ba he lasuno ndra'aga; hulö zamaelungu, ba no si duhu; 9 hulö zi lö aboto ba dödö niha, ba noa sa aboto ba dödö niha bö'ö; hulö zi mate, ba hiza, ba sauri ndra'aga; hulö ni'otu'ö ba lö'ö sa mubunu; 10 hulö zabu tödö, ba lö'ö sa mamalö-malö wa'omuso dödö; hulö zi numana, ba ato nifo'ana'ama; hulö niha si lö'ö, ba no a'oi so khöma.

 Böi fahuwu ba zi lö mamati 

II. 11 No alua baeha lima khömi, ya'ami banua Gorindro, no ibologö ia tödöma. 12 Lö ambö nahami ba dödöma ba no ide-ide dödömi. 13 Ba misulöni — hulö wehede ba ndraono wehedegu khömi — mi'ebolo'ö dödömi göi. 14 Böi mitolo ba nilau zi lö mamati andrö. Hadia, faböbö ira wa'atulö wa lö atulö? Ba hadia, awö haga zogömi-gömi? 15 Hadia, no faudu ira Keriso Mbeliali? Ba hezo zi faoma mo'urakha ira, zamati zi lö mamati? 16 Hadia faböbö ira gosali Lowalangi nadu? Osali Lowalangi sauri sa ami, si mane niŵa'ö Lowalangi: "Ba khöra ube'e nahagu, ba udörö-döröi ira, ba Lowalangira ndra'o, ba banuagu ira. 17 Andrö miheta ami khöra, mifabali ami, iŵa'ö So'aya, ba böi mibabaya zi ra'i-ra'iö; ba utema ami, 18 ba amami ndra'o, ba onogu matua ami ba onogu alawe, iŵa'ö So'aya andrö, si lö ambö fa'abölö."

Faza 7

Famarou tödö ba wangohau-hau 

I. 1 Ba me no so khöda gamabu'ula li si manö, ya'ami ni'omasi'ö! ba datahaogö ita, taheta fefu zi no tokana andrö, he ba nösi, ba he ba dödö, ba wamalua fangohau-hau andrö; ta'ata'ufi Lowalangi.

 Fa'omasi Waulo mbanua Gorindro 

II. 2 Mifondrondrongo khöma; lö nilauma si lö sökhi ba niha, lö nifakikoma niha, lö ni'alanima. 3 Tenga fangetu'ö huku, wa uŵa'ö da'ö. Noa sa uŵa'ö mege, ba dödöma so ami, he ba wa'amate, ba he ba wa'auri, awöma. 4 No abe'e sibai dödögu ami, oi so wanunogu ya'o, ba khömi andrö; no fahöna wondrara dödö khögu, oi so wa'omuso dödögu, ba wa'afökhö andrö fefu khöma. 5 Me no marugi Makedonia sa, ba ma'ifu lö folombase mbotoma, no fahöna manö zafökhö, fasosota baero, ba bakha ba dödö, ba fa'ata'u. 6 Ba sondrara tödö zi numana, Lowalangi, da'ö zondrara tödöma, ba wa'aso Dito andrö. 7 Ba tenga ha ba wa'asonia, ba wondrara tödö andrö göi, si no falukha ia khömi, me i'ombakha'ö khöma wehulu dödömi andrö ba fangarö-ngarömi ba fa'owölö-ölömi, ba khögu andre; tobali no tedou na wa'omuso dödögu.

 Fa'omuso dödönia khöra 

III. 8 Ba he sa no ubusi dödömi ba zura andrö, ba lö'ö sa mangesa dödögu. Ba he no mangesa dödögu — u'ila sa, wa no abu dödömi, ba zura andrö, he lö arara — 9 ba iada'e, ba no omuso dödögu, tenga sa me no abu dödömi, me no abu dödömi ba wamalalini era-era a'ine, dali sa Lowalangi, wa abu dödömi, ena'ö lö hadia ia zi te'ala ami khöma. 10 'Lua-lua wa'abu dödö andrö sa, na dali Lowalangi, ba famalalini era-era, ba wangorifi ba mbanua furi, si lö mangesa dödö sa'ae, ba lua-lua wa'abu dödö niha guli danö andrö, ba fa'amate. 11 Hiza sa da'ö, wa no abu dödömi, dali Lowalangi, he wisa wamarounia tödömi, ba wamu'a sa'ae, ba ba wofönu, ba ba wa'ata'u, ba ba wehulu dödö, ba ba wamorege, ba ba wangotu'ö! Gofu hadia ia, niŵa'öda, ba no mi'oroma'ö, wa lö esuanö khömi ba da'ö. 12 Ba he no ufa'ohe'ö zura khömi, ba no tenga börö zi so sala andrö, ba tenga börö ba zosala ia, da'ö mbörö, ena'ö oroma ba khömi, föna Lowalangi, wa no soso dödömi ndra'aga. 13 Andrö no falukha ndra'aga wondrara dödö. Ba noa na möi fonönö wondrara dödöma wa'omuso dödöma andrö, si no fahöna, moroi ba wa'omuso dödö Dito andrö, me no falukha ia wangokafu dödö, ba khömi fefu. 14 Ba na no usuno ndra'o ma'ifu khönia, ba khömi andrö, ba lö saila ndra'o, si mane niŵa'öma khömi fefu, me no si duhu, si manö göi wanunoma ya'aga khö Dito, no si duhu. 15 Ba noa na tedou wa'omasima ami, me itörö tödönia wolo'ömi andrö, dozi ami, me mitema ia, me ata'u ami, ba me manizi-nizi ami. 16 Omuso sa dödögu, me no abe'e dödögu ami, fefu gofu hadia ia.

Faza 8

Famarou ba wanolo si numana 

I. 1 Ba lö'ö sa mabini'ö khömi, ya'ami ira talifusö, wa'ebua dödö Lowalangi andrö, ni'oroma'önia ba mbanua (niha Keriso), ba Makedonia misa. 2 No oya wanandraigö, fa'afökhö, ba no fahöna göi wa'omuso dödö, no numana sibai ira, ba no abölö wa'ahakhö dödöra, lua-lua. 3 Ndrege zi tola ira, lö ubini'ö, italu'i na i zi tola, fa'aoha gölöra. 4 No laforege wangandrö khöma, ena'ö matehe khöra, awö göi ira ba wanolo ni'amoni'ö andrö. 5 Ba tenga ha nidöna-dönama andrö, botora lalulu, khö Zo'aya ua, ba khöma dania, me no omasi Lowalangi. 6 Tobali mafarou dödö Dito andrö, ena'ö ifalua göi nifobörönia, ba dolo-tolo andrö, ba khömi göi. 7 Ba me no fahöna khömi fefu hadia ia, he famati, ba he famahaö andrö, ba he fa'aboto ba dödö, ba he ngawalö wa'owölö-ölö fefu, ba he fa'omasimi ndra'aga, ba ena'ö a'oi göi so khömi dolo-tolo andrö. 8 Tenga oroisa, na uŵa'ö khömi, ba ena'ö utandraigö, na si ndruhu wa'omasimi andrö, ena'ö ube'e fanandraigö wa'owölö-ölö danö bö'ö. 9 Noa sa aboto ba dödömi wa'ahakhö dödö Zo'aya ya'ita, Yesu Keriso, wa no ifa'anumana ia, börö ami, he ŵa'ae no fahöna khönia, ena'ö fahöna dania khömi ba wa'anumanania andrö. 10 Ba da'ö dödögu ba da'ö — da'ö sa zöguna khömi, me no mifobörö me ndröfia, tenga ha famalua, no fa'edöna göi — 11 ba mi'asiwai göi wolau iada'e, ena'ö hulö si mane fa'aoha gölö andrö ba wa'edöna, si manö göi wamalua andrö, dali zi so khömi. 12 Na so wa'aoha gölö sa, ba no ni'omasi'ö; dali zi so khönia, tenga dali zi lö'ö. 13 Tenga sa ena'ö ohahau dödö danö bö'ö, ba ena'ö afökhö khömi; ena'ö fagölö-gölö a'ine: hadia zi töra khömi, götö iada'e, ba yamöi fonönö ba zambö khöra, 14 ena'ö göi möi fonönö ba zambö khömi zi töra khöra, ena'ö fagölö-gölö. 15 Si mane si so ba zura: "Ba zi no oya, ba lö si töra, ba ba zi lö oya-oya, ba lö sambö." 16 Ba nisuno Lowalangi, si no mame'e ba dödö Dito fa'owölö-ölö andrö, ba khömi andrö. 17 Lö'ö sa abua khönia me lafarou ia, ba noa sa fahöna khönia wa'aterou dödö, ba möi manö ia khömi, no aoha gölönia.

 Sanandrösa ba zinenge si möi mangozaragö tolo-tolo 

II. 18 Ba no mafatenge awönia dalifusö andrö, si sökhi turia ba mbanua misa fefu, ba duria somuso dödö andrö. 19 Ba tenga ha da'ö, noa göi nituyu mbanua andrö ia, awöma, ba dolo-tolo andrö, si so ba dangama, ba wamosumange So'aya, ba ba wamarou tödöma. 20 Andrö malau da'ö, fa lö laböbögö khöma zi lö sökhi, ba dolo-tolo sebua andrö, nifa'emama. 21 Si sökhi sa ni'aluima, tenga ha ba zanehe Zo'aya, ba zanehe niha göi. 22 Ba no mafatenge awöra dalifusöda andrö, si no faduhu dödöma, wa sowölö-ölö ia; no asese ma'ila, no oya ngawalö; ba mendrua manö owölö-ölö ia iada'e, me no faduhu sibai dödönia khömi. 23 Ba he ba khö Dito andrö, ba awögu ia, ba khömi andrö, ba sanolo ya'o ba halöŵö andrö, ba he talifusöda andrö, ba no sinenge mbanua andrö ira, lakhömi Keriso. 24 Ba na mi'oroma'ö khöra wa'omasimi, awö mbörö wanunoma ya'ami, ba no amaedola zi no so mbanua fefu.

Faza 9

Famarou tödö ba dolo-tolo andrö 

I. 1 Ba dolo-tolo andrö sa ba ni'amoni'ö andrö, ba alakha lö'ö sa'ae usura khömi hadia ia. 2 Noa sa u'ila wa'aoha gölömi, ba nisunogu ya'ami, ba mbanua Makedonia, wa no aoha gölö mbanua Nakhaya, me ndröfia sa'ae; ba no möi famarou dödö zato wa'owölö-ölömi. 3 Ba no ufatenge dalifusö andrö, fa böi tobali faya wanunoma ya'ami, ba da'ö; ena'ö itörö niŵa'ögu, ena'ö aoha gölömi. 4 Ena'ö lö aila ndra'aga — me no madöna-döna da'ö, na möi awögu mbanua Makedonia, ba na lö aoha gölömi la'ila. 5 Andrö wa no uŵa'ö tödögu, moguna u'andrö ba dalifusö andrö, ena'ö mowaö-waö ira ba khömi, ba wangasiwai howu-howu andrö khömi, si no awai tefabu'u, ena'ö awai, ba ena'ö howu-howu, ba böi si hulö wa'atali. 6 Ba da'ö niŵa'ögu: Na so zangatalisi tanömö, ba lö oya-oya ibasi, ba na so zi lö alimagö tanömö, ba oya göi ibasi dania. 7 Ba balazi dödö zamösana; böi abu dödö, ba tenga niforege; si no aoha gölö fame'e, da'ö sa zomasi Lowalangi. 8 Ba no abölö Lowalangi, ba wangöhöna khömi fefu ngawalö wa'ebua dödö, ena'ö lö mamalö-malö wa a'oi so khömi fefu hadia ia, ba ena'ö so zi töra, ba wolau si sökhi, hadia ia fefu. 9 Si mane si so ba zura: "No ifazaewe, no ibe'e ba zi numana, lö mamalö-malö wa'atulö dödö andrö, khönia, irugi zi lö aetu."

 Hadia gunania 

II. 10 Ba same'e tanömö ba zanaru ba ibe'e göi gö ni'a ba i'oya'ö mbua zinanömi, ba idou'ö lua-lua wa'atulö dödömi andrö. 11 Ena'ö fahöna khömi fefu, hadia ia, ba wanolo andrö fefu, famasugi wangandrö saoha gölö khö Lowalangi; sama'ema ndra'aga. 12 Tolo-tolo andrö, ame'ela andrö, ba tenga ha famönökhi sambö ba ni'amoni'ö andrö, mohare sibai göi, me ifasugi wangandrö saoha gölö khö Lowalangi, ba zato andrö, 13 na lasuno Lowalangi, me no si ndruhu wanolo andrö, ba wolo'ömi andrö, wa lö mi'osilö'ögö duria somuso dödö andrö khö Keriso, ba ba wa'ebua dödö andrö, me no mihalö noro dödömi göi zabu dödöra ba sabu dödö zato fefu. 14 Ba ba wangandröra, salahimi, me no humulu dödöra khömi, börö wa'ebua dödö Lowalangi andrö khömi, si no fahöna. 15 Ba nisuno Lowalangi, ba mbualania andrö, si tebai taŵa'ö fa'ebua.

Faza 10

Famu'a ba hulu niböbögö khönia andrö 

I. 1 Ba ya'o, Faulo, ufarou dödömi ba wa'ebolo dödö Keriso andrö, ba ba wa'asökhi dödönia; ya'o, si no ide-ide na fa'ila bawa ita, na sodo khömi, ba si no abe'e wanguma'ö khömi hadia ia, na ba zaröu sodo. 
2 Ba u'andrö khömi: ena'ö alakha lö abe'e ndra'o na sodo, ena'ö alakha lö ufake wa lö aiŵö andrö, si tola ufake niŵa'ögu, ba niha ösa, sanguma'ö tödöra, dali khöma nösi niha ba lalama. 
3 Ösi niha sa khöma ba lalama, ba ba wasöndrata andrö, ba tenga dali nösi niha khöma. 
4 Ba wangönama andrö, ba wasöndrata andrö, ba tenga dali nösi niha, noa sa abe'e, ba khö Lowalangi, ba wanudugö hati. 
5 Madudugö nifakhai dödö, awö ngawalö wayaŵasa fefu, solaŵa ena'ö fa'aboto ba dödö niha Lowalangi, ba maböbö fefu ngawalö gera-era, ba wolo'ö khö Keriso. 
6 Ba matarogö, ba wangotu'ö fefu ngawalö wa lö molo'ö, na no a'oi so wolo'ömi. 
7 Mitöngöni duduma hörö andrö. Na so zabe'e tödö ba khönia, wa no khö Keriso ia, ba yamu'ofanöi tödönia, wa si mane ya'ia göi ndra'aga, khö Keriso. 
8 Ba he na udou'ö na ma'ifu tö wanuno ya'o, me no itehe khöma So'aya, wanga'azökhi ya'ami, ba tenga famakiko, ba lö'ö sa atö falukha aila ndra'odo, 
9 fa böi hulö na ufeta'u ami ba zura andrö. 
10 Me laŵa'ö: sura andrö, ba no abe'e, no abölö, ba na so ia, ba no ambö fa'abe'e, ba huhuo andrö, ba lö göna ba dödö. 
11 Ba yamube'e ba dödönia sanguma'ö da'ö: si mane fehedema ba zura, na lö ya'aga, si manö göi wolauma, na soga. 
12 Ata'u sa ndra'aga mafaomagö ndra'aga ba mafakhili-khili ndra'aga ba niha andrö, samaduhu'ö ya'ira; ba ya'ira, ba no sambö era-era, na labe'e dali ira ba wamaigi su'ara ba he wisa ira. 
13 Ba ya'aga, ba lö mafalawu wanuno ya'aga, mabe'e dali nifakhoi andrö, nifakhoi Lowalangi khöma, fondrege wa no marugi göi ami. 
14 Lö taŵa'ö, lö nirugima ya'ami, ba mafaigi sa'ae zi töra fa'aröu; noa sa marugi ami göi, wangombakha turia somuso dödö andrö khö Keriso. 
15 Lö mafalawu wanuno ya'aga, ba halöŵö niha bö'ö; ba madöna-döna, na tedou wamatimi andrö, ba ebua ndra'aga, ba khömi andrö, dali nifakhoi andrö khöma, irege a'oi makhamö, 
16 ba wangombakha turia somuso dödö andrö, ba zi tambaimi, ba böi ba nifakhoi ba danö bö'ö, ba zi no awai halöŵö, ba wanuno ya'aga ba da'ö. 
17 Na so zanuno ya'ia, ba ba khö Zo'aya yamusuno ia. 
18 Tenga sa ba zamaduhu'ö ya'ia faduhu dödöda, ba nifaduhu'ö Zo'aya faduhu dödöda.

Faza 11

Tohu-tohu wamu'a ba hulu ba niböbögö andrö 

I. 1 Ena'ö mibologö dödömi ma'ifu, ba wa'ambö tödö andrö khögu! Ba mibologö sa göi dödömi khögu. 2 Solohu sa ndra'o, ba khömi andrö, fa'olohu Lowalangi. No ufohu ami ba niha, si ha samösa, ena'ö u'ohe ami khö Keriso, ono alawe si sökhi. 3 Ba ata'u ndra'o, tefakiko gera-erami, aheta ba zadölö andrö, ba khö Keriso, hulö si mane famaelungu gulö andrö Khawa, ba wa'onekhenia. 4 Na so sa zi möi khömi, mangombakha Yesu tanöbö'ö, si tenga ni'ombakha'öma, ba ma na mitema Geheha tanöbö'ö, si tenga nitemami, ba ma turia somuso dödö tanöbö'ö, si tenga nihalömi khömi, ba faduhu dödöda, na lö mitimba. 5 Ba dödögu sa, ba ma'ifu lö ide-ide ndra'o, moroi ba zinenge salua yaŵa andrö. 6 Ba he no sambö tödö ndra'odo ba huhuo, ba tenga sa ba wa'aboto ba dödö; gofu hadia ia, ba no u'oroma'ö manö ia, ba khömi andrö. 7 Ma horögu, me no u'ide-ide'ö ndra'o, ena'ö möi yaŵa ami, ube'e, me no saoha gölögu wangombakha khömi turia somuso dödö andrö khö Lowalangi? 8 Banua bö'ö, ba no ufo'ömö, me no uhalö mböli gölögu, ba we'amöi enonimi; ba me sodo khömi, me ambö khögu, ba lö nibusigu tödö niha, ha niha ia. 9 Sambö khögu andrö, ba noa sa labönökhi talifusö andrö, si otarai Makedonia; ba fefu hadia ia, ba lö nibusigu tödömi, ba lö'ö göi ubusi dödömi dania. 10 Faya zi duhu andrö khö Keriso ba dödögu, na ube'e toba'a khögu wanuno ya'o andrö, ba mbanua Nakhaya misa. 11 Hana wa si manö? Hadia me lö omasido ami? I'ila Lowalangi. 12 Ba nilaugu iada'e, ba utohugö, ena'ö utimba mbörö andrö, ba zangalui börö, ba wangai tulada khöra ya'aga, ba nisunora ya'ira. 13 Sinenge faya sa niha si manö, sohalöŵö si falimo, sanagö amuata zinenge Keriso. 14 Ba lö'ö sa ahöli-höli dödöda; Satana sa göi, itagö gamuata mala'ika haga. 15 Ba hana wa takata'ö sibai, na latagö enoninia göi gamuata genoni ba zatulö? Ba i'ohia'ö mbua-buara amozuara dania. 16 Samuza tö uŵa'ö: Böi yamuŵa'ö tödönia niha, sambö tödö ndra'odo; ba na so zui, ba lau, ba yasambö tödö ndra'o khömi, ena'ö töla usuno göi ndra'o ma'ifu. 17 Hadia niŵa'ögu iada'e, ba tenga dali Zo'aya, wa uŵa'ö ia; hulö ba wa'ambö tödö sa, me no abe'e dödögu wanuno ya'o. 18 Me ato zanuno ya'ira, dali nösi niha, ba usunodo göi. 19 No edöna ami, mibologö dödömi ba zambö tödö, me no satua-tua ami. 20 Mitaha sa, na so zangosawuyu ya'ami, na so zi manga ya'ami, na so zondra'u ya'ami, na so zi fayaŵa, na so zamalisi baŵami. 21 Fangaila, wa uŵa'ö: noa sa ambö wa'abe'ema. Ba na so zabe'e dödö niha bö'ö (fehede zambö tödö wehedegu) ba abe'e göi dödögu. 22 Niha Heberaio ira? ya'odo göi. Iraono Gizeraeli ira? ya'odo göi. Ma'uwu Gaberahamo ira? ya'odo göi. 23 Enoni Keriso ira? (fehede zambö tödö wehedegu) no töra ndra'o; no abölö wa'erege dödögu, no asese laböbözi ndra'o, no asese lakurudo, no asese ahatö wa'amate. 24 No melima lahare'ö khögu niha Yehuda zi sara ambö öfa wulu. 25 No medölu tebözi ue ndra'o, samuza no latebudo kara; no medölu falukhado wa'aboto nowo; sara luo sara mbongi si no alömö ba nasi ndra'odo. 26 No asese mukoli ndra'o, falukha ndra'o gameta'uö ba nidanö ba ameta'uö sange'e, ba ameta'uö ba niwama, ba ameta'uö ba niha baero, ba ameta'uö ba mbanua misa, ba ameta'uö ba danö si mate, ba ameta'uö ba nasi, ba ameta'uö ba dalifusö sofaya; 27 ba halöŵö ba ba wa'erege dödö; ba wa'asese lö mörö ba zi bongi; ba wa'olofo ba ba wa'owökhi dödö, ba wa'asese lö manga, ba wa'o'afu ba ba wa lö nukha; 28 lö lai baero ö, wa ero ma'ökhö lahurufai ndra'o, wa u'abusi tödö mbanua misa, fefu. 29 Ha niha zamomo, zi lö amomo ndra'o göi? Ha niha zi falukha fangala, si lö afökhö bakha dödögu? 30 Na lötolalö usuno ndra'o, ba ba wa'ambö wa'abölögu usunodo. 31 Lowalangi Zo'aya ya'ita Yesu, Amania, nisuno-suno irugi zi lö aetu, da'ö zangila, wa tenga faya niŵa'ögu. 32 Ba Ndramaseko ifatarogö'ö mbanua Ndramaseko kumandru razo Areta andrö, ba wondra'u ya'o; 33 ba ba zandrela lafatörö ndra'o, wanada ya'o, ba gero göli kara, ba raga-raga, ba aefa ndra'o ba dangania.

Faza 12

Fangide-ide'ö Waulo 

I. 1 Lö tola lö usuno ndra'o, ba lö'ö sa gunania; ba alakha sa itörö ligu gangilata andrö, ba fama'ele'ö andrö, khö Zo'aya. 2 So ni'ilagu niha, ba khö Keriso, si no mu'ohe yaŵa, irugi tölu nga'ötö zorugo, me mewele'öfa fakhe (na ba mboto so ia, ba lö u'ila, ba na baero mboto, ba lö'ö zui u'ila; Lowalangi zangila). 3 Ba no u'ila niha andrö (na ba mboto, ba na baero mboto, ba lö u'ila; Lowalangi zangila) 4 wa no mu'ohe ia ba waradaiso, awö wa no irongo daroma li si tebai laŵa'ö niha, si lö tola iŵa'ö niha, ha niha ia göi. 5 Da'ö mbörö wa usuno ndra'o, ba na ba khögu, ba lö edönado usunodo, ha ba wa'ambö wa'abölögu andrö. 6 Na edönado sa usuno ndra'o, ba tenga nifolau zambö tödö wolaugu, me si duhu niŵa'ögu; ba utaha dödögu, fa lö iwai niha, ha niha ia, ebua ndra'o, moroi ba ni'ilania khögu, ba moroi ba nirongonia. 7 Ba ena'ö böi fayaŵa ndra'o, ba nifa'ele'ö andrö khögu, me no ebua, ba no mutaru'ö khögu zuzumö ba nösi, mala'ika Zatana, ena'ö igukhu-gukhui ndra'o, fa böi fayaŵa ndra'odo. 8 Ba no medölu mangandrödo khö Zo'aya, ena'ö aheta ia khögu. 9 Ba no iŵa'ö khögu: Ya'abönö khöu wa'ebua dödögu khöu, a'oi sa so wa'abölö andrö khögu ba wa lö abölö. Andrö wa abölö omasido, ba wa lö abölödo andrö usuno ndra'o, ena'ö abönö khögu wa'abölö Keriso andrö. 10 Andrö omasi ndra'o wa lö abölö ba famakao ba fa'afökhö ba folohi ba fa'atosasa, na börö Keriso. Na sambö fa'abölö ndra'o, awena abölödo.

 Lö ihalö mböli gölönia khöra 

II. 11 Noa sa tobali sambö era-era ndra'o; noa sa miforege khögu. Ya'ami sa zanuno ya'o ena'ö, ma'ifu sa lö ide-ide ndra'o, moroi ba zinenge andrö, si no alua yaŵa, he ŵa'ae no si lö boto ndra'odo. 12 Tandra, si nangea tandra khö zinenge, ba no mufalua ba khömi, no a'oi so wa'anau gölö ba dandra ba ba gila-ila ba ba wa'abölö. 13 Hadia sa ni'ambösi ami, moroi ha mbanua bö'ö andrö, baero wa lö nifonorogu tödömi? Mibologö dödömi khögu, ba zalagu andrö. 14 Hiza, no ufuli ufa'anödo, ba we'amöi khömi, no medölu, möi da'e, ba lö dania ufonoro dödömi. Tenga sa nibaya-bayami ni'aluigu, ha ya'ami u'alui. Tenga sa iraono zangalui ana'a khö ndra amara, ama zangalui ana'a ba ndraono. 15 Ba omasido mangahakhö, ba he ya'odo na i nibe'e salahi nosomi; na no fahöna wa'omasigu ami, ba hadia, ba la'ambösi wangomasi'ö ya'o? 16 Ba ya'ia ya'ö; lö nifonorogu tödömi, ba me no onekhe ndra'o, ba no ufa'u'u ami fa'onekhe andrö. 17 Hadia, no u'alani ami, ba nifatengegu khömi andrö, ha niha ia? 18 No u'andrö khö Dito andrö, ba no ufatenge awönia dalifusö andrö; hadia, no i'alani ami Tito andrö? Hadia, lö ha sara dödöma, wanörö lala khöma? Hadia, lö faoma matara lahe nawöma? 19 I'otarai föna sa'ae, miŵa'ö tödömi, mabu'a ba huluma, ba khömi andrö; föna Lowalangi muhede ndra'aga, ba khö Keriso. Ba fefu hadia ia da'ö, ya'ami ni'omasi'ö, ba ba wanga'azökhi ya'ami. 20 Ata'udo sa, na sodo, ba ma tenga somasi ndra'o u'ila ba khömi, ba ya'ami göi, ba ma tenga somasi ami, mi'ila khögu; ma so wagua-guasa, ba ma fa'afökhö dödö, ba ma fönu, ba ma fasosota, ba ma famöbögö si lö duhu, ba ma fangöngö-ngöngösa, ba ma fayaŵasa, ba ma famakuyu; 21 ba ma ihöndrögö ndra'o Lowalangigu, ba khömi andrö, na ufuli möi khömi, ba abu dödögu ba zato andrö, si no mamazökhi horö, föna, ba si lö abu tödö ba zi lö sökhi andrö ba ba wohorö ba ba hokha andrö, nitöröra.

Faza 13

Famarou tödö ena'ö lafuli lahaogö 

I. 1 Ufuli möi khömi, medölu, möi da'e. Ba niŵa'ö zi darua, ba ma si datölu, si so ba mbörö, ahono dania fefu hadia ia. 2 No uhönagö uŵa'ö ba ufuli uhönagö uŵa'ö, hulö no so ndra'o, zamuza tö, he ŵa'ae lö ya'o iada'e, ba zi no mamazökhi horö, föna, ba ba danö bö'ö fefu, wa lö u'ila wa'ahakhö dödö, na möido zamusa tö. 3 Me mi'alu-alui dandra, wa Keriso zihede ba wehedegu andrö; Keriso si lö ambö fa'abölö, ba khömi andrö, si no abölö ba khömi. 4 Noa sa muforöfa ia, ba wa lö abölö, ba no auri ia, ba wa'abölö Lowalangi. Ya'aga sa göi, ba no sambö fa'abölö, ba khönia andrö, ba auri ndra'aga dania, awönia, ba wa'abölö Lowalangi, ba khömi andrö.

 Famarou tödö ena'ö lasekhegö dödöra 

II. 5 Misekhegö dödömi, na samati ami, mitandraigö ami; ma lö aboto ba dödömi ami, wa no so ba dödömi Keriso Yesu? Atö no si lö faduhu dödöda ami. 6 Ba udöna-döna, aboto ba dödömi dania, wa tenga si lö faduhu dödöda ndra'aga. 7 Ba mangandrö ndra'aga ba Lowalangi, ena'ö lö milau hadia ia zi lö atulö; tenga sa ena'ö laŵa'ö, niha si faduhu dödö niha bö'ö ndra'aga, ena'ö si sökhi milau, ba ena'ö hulö zi lö faduhu dödö niha ndra'aga. 8 Tebai sa masawö zi duhu, ha ba zi duhu ma'ila matolo. 9 Ebua sa dödöma, na sambö fa'abölö ndra'aga, ba na sabölö ami; ba da'ö ni'andröma, ena'ö mo'ahonoa ami. 10 Andrö usura khömi da'ö, me lö ya'o, ena'ö alakha lö u'abe'e'ö, na sodo, ena'ö alakha lö ube'e dali wa'abe'e andrö, nitehe Zo'aya khögu, ba wanga'azökhi, ba tenga ba wanudugö.

 Fango'ozui zura 

III. 11 Ba baero ö, ya'ami ira talifusö, ba mi'omusoi'ö dödömi, mibe'e nihaogö ami, mifondrondrongo wamarou tödömi, ya ha sara dödömi, ya'atulö ami ba nawömi ba itolo ami Lowalangi wa'omasi andrö, Lowalangi wa'atulö. 12 Faoma mi'owai nawömi fa'agosa bawa ni'amoni'ö andrö. La'owai ami ni'amoni'ö andrö fefu. 13 Yafalukha ami fefu wa'ebua dödö Zo'aya ya'ita, Yesu Keriso ba fa'omasi Lowalangi ba fa'awösa Geheha ni'amoni'ö!

GALATIA

Faza 1

Fangowai 

I. 1 Faulo zanura da'e, sinenge, tenga moroi ba niha ba tenga göi nifa'ema niha khönia, moroi khö Yesu Keriso ba moroi khö Lowalangi Ama, si no manusugi ya'ia moroi ba ngai zi mate, 2 ba talifusö andrö, awögu, fefu: ba mbanua andrö misa, ba Galatia mafa'ohe'ö. 3 Yafalukha ami wa'ebua dödö ba fa'ohahau dödö, khö Lowalangi Ama, ba khö Zo'aya ya'ita, Yesu Keriso, 4 si no mame'e ya'ia, ba horöda andrö, ena'ö i'efa'ö ita ba nösi guli danö andre, si lö sökhi, dali zomasi Lowalangi, Amada, 5 nifosumange irugi zi lö aetu. Yaduhu.

 Fangarönia me ambö wa'aro dödö niha Galatia 

II. 6 Ahöli-höli dödögu, me no alio sibai mifaheta'ö ami ba zogaoni ya'ami ba wa'ebua dödö Keriso andrö, me no alio mi'otahögö duria somuso dödö bö'ö. 7 Ba lö'ö sa tanöbö'ö, ha ba niha andrö ösa, samakuyu ya'ami, sedöna mamalia'ö turia somuso dödö andrö khö Keriso. 8 Ba he na ya'aga, ba ma mala'ika moroi ba zorugo, zangombakha khömi turia somuso dödö bö'ö si tenga ni'ombakha'öma khömi, ba yagöna ia fangelifi! 9 Si mane fanguma'öma föna, si manö göi ufuli uŵa'ö iada'e: na zo zangombakha khömi turia somuso dödö, si lö faudu ba nitemami andrö, ba yagöna ia fangelifi! 10 Hadia sa iada'e, hadia, ena'ö faduhu dödö niha khögu u'alui, ba ma ena'ö faduhu dödö Lowalangi khögu? Hadia, ena'ö la'omasi'ö ndra'o niha u'alui? Na u'alui na, ena'ö la'omasi'ö ndra'o niha, ba tenga enoni Keriso ndra'odo ena'ö.

 Famaduhu'ö wa turia somuso dödö tenga moroi ba niha 

III. 11 Ba lö ubini'ö khömi, ya'ami ira talifusö: ba duria somuso dödö andrö, ni'ombakha'ögu, ba tenga dali niha. 12 Ba tenga sa göi nitemagu ba niha, ba tenga nifahaö ndra'odo, no moroi ba wama'ele'ö Yesu Keriso ia.  13 Noa sa mirongo gamuatagu föna, ba huku ba niha Yehuda, wa no uforege wolohi banua Lowalangi, wa no ufakiko  14 ba no' ato utalu'i si fazia-zia'a khögu, iwama, ba huku ba niha Yehuda andrö, ba no uforege, ba wolo'ö nifa'ema ndra tuama. 15 Ba me no omasi zi no mangoniagö ya'o, moroi ba dalu ninagu, si no mogaoni ya'o, ba wa'ebua dödönia, 16 ifa'ele'ö Nononia andrö ba dödögu, ena'ö uturiagö ia ba niha baero, ba i'anema'ö lö ube'e dali niha, 17 lö'ö göi si möido misi yaŵa ba Yeruzalema, ba khöra si no sinenge fönagu; möido ba danö Ndrawa Ara, ba ufulido zui ba Ndramaseko. 18 Awena dania, medölu fakhe furi ö, ba möido misi yaŵa ba Yeruzalema, ena'ö falukhado khö Gefa, ba felelima wongigu khönia; 19 ba sinenge bö'ö, ba lö ni'ilagu, ha Yakobo, talifusö Zo'aya andrö. 20 Ba hadia nisuragu, ba hiza, anehe Lowalangi, wa tenga sofaya ndra'odo. 21 Ba awena möido ba mbanua Ziria misa ba ba mbanua Gilikia andrö. 22 Ba lö'ö sa marai fa'ila bawa mbanua Keriso ba Yudaia. 23 Ha da'ö nirongora: Solohi ya'ita föna, ba ituriagö iada'e wamati andrö, nifakikonia föna, 24 ba lasuno Lowalangi ba khögu andre.

Faza 2

Fe'amöi Waulo ba Yerusalema 

I. 1 Ba aefa da'ö, meweleöfa fakhe furi ö, ba ufuli möi misi yaŵa ba Yeruzalema, awö Mbaranaba, ba u'ohe göi awögu Dito andrö.  2 Ba fama'ele'ö mbörö, wa möido misi yaŵa, ba u'ombakha'ö khöra duria somuso dödö andrö, nituriagögu ba niha baero, oföna ba zi no motöi andrö, ba wamaigi na zaya-zaya gölögu halöŵögu, ba ma halöŵögu föna. 3 Ba he Tito andrö, awögu, Dawa Heleni, ba lö mu'o'ou, ena'ö ifaboto'ö ia. 4 Ba ba dalifusö faya andrö, si no tetewu, si no manöndragö ya'ira bakha, ba wamaigi hadia zi tola khöma, ba khö Keriso Yesu, ena'ö labali'ö sawuyu ndra'aga. 5 Ba saza lö alulu dödöma, ba wolo'ö khöra mena'ö, ena'ö lö tebulö khömi wa'aduhu duria somuso dödö andrö.

 Ha sara dödöra zingenge bö'ö  

II. 6 Ba ba zi so töi andrö — ha niha ira föna, ba ma'ifu lö ba dödögu da'ö; lö'ö sa ifaigi mbawa niha Lowalangi, — ba lö'ö sa ninönö zi so töi andrö khögu. 7 Ba tenga ha da'ö; me larongo, wa no mube'e ba dangagu duria somuso dödö andrö, ba niha si lö muboto, si mane khö Wetero ba niboto — 8 sanolo khö Wetero sa, ba halöŵö zinenge andrö, ba niboto, da'ö göi zanolo ya'o, ba niha baero, — 9 ba me no aboto ba dödöra wa'ebua dödö andrö, si no falukha ndra'o, Yakobo andrö ba Kefa ba Yohane, si no amaedola gehomo, laŵa'ö niha sato, ba fara'u tanga ira khögu ba khö Mbaranaba, tandra wa fa'awö, ena'ö ba niha baero mangombakha ndra'aga, ba ya'ira, ba ba niboto; 10 ha fa böi olifu ndra'aga zi numana, ba noa göi uforege wolo'ö da'ö.

 Itegu Wetero Faulo 

III. 11 Ba me möi ba Gandriokhia Gefa, ba no utegu ia, muhededo khönia, me no mosinegu ia. 12 Me lö si so niha andrö sa, si otarai khö Yakobo, ba orudu manga ia ba zi no niha baero föna, ba me no so ira, ba iheta ia, ba i'oniagö ia, fa'ata'unia niboto. 13 Ba mamini tödö göi, awönia, niha Yehuda bö'ö andrö, ba tobali adöni göi Mbaranaba, ba wamini tödö andrö khöra. 14 Ba me u'ila, lö sökhi nilaura, lö latörö zi duhu andrö, turia somuso dödö, ba muhededo khö Gefa, ba zi so ira fefu, umane: Na ö'o'ö huku ba niha baero, ya'ugö niha Yehuda, ba na tenga huku ba niha Yehuda ö'o'ö, ba hadia wa ö'o'ou niha baero, ba wolo'ö huku ba niha Yehuda! 15 Ya'ita, ba no to'ua niha Yehuda, ba tenga si so horö, nga'ötö niha baero. 16 Ba me no ta'ila, wa tenga moroi ba wolo'ö oroisa atulö niha, iŵa'ö Lowalangi, ha moroi ba wamati andrö, khö Keriso Yesu, ba no mamati ita, khö Keriso Yesu, ena'ö atulö ita, iŵa'ö Lowalangi, moroi ba wamati andrö, khö Keriso, ba tenga moroi ba wolo'ö oroisa, me samösa lö'ö, satulö, iŵa'ö Lowalangi, moroi ba wolo'ö oroisa. 17 Ba na no oroma, wa no niha si so horö göi ita, ya'ita sangalui ena'ö atulö ita, iŵa'ö Lowalangi, ba khö Keriso, ba ma no sanolo ba horö Keriso? Böi si manö! 18 Na ufuli sa ufazökhi zi no ududugö, ba tobali solalö ndra'o ube'e. 19 Ya'o sa, ba si no mate ba goroisa andrö, moroi ba goroisa, ena'ö khö Lowalangi auri ndra'o. 20 No muforöfa ndra'o, awö Keriso; auri ndra'o, ba tenga sa'ae ya'o, Keriso zauri ba dödögu. Ba fa'aurigu iada'e, ba mboto andre, ba no fa'auri ba wamati khö Nono Lowalangi, si no mangomasi'ö ya'o, si no mame'e salahigu ya'ia. 21 Lö u'ositengagö wa'ebua dödö Lowalangi andrö; na moroi ba goroisa wa'atulö dödö andrö mena'ö, ba no zaya-zaya gölö, wa no mate Keriso.

Faza 3

Ba wamati tesöndra wa'atulö dödö 

I. 1 He ya'ami, banua Galatia, si lö tödö-tödö! Ha niha zolau elemunia khömi, khömi, si no mube'e famaedo Yesu Keriso, ba duduma hörö, famaedo Yesu Keriso niforöfa?  2 Ha da'ö nisofugu khömi: Hadia, moroi ba wolo'ö oroisa, wa no mitema mege Geheha, ba ma moroi ba duria wamati andrö?  3 Hadia, si manö wa'ambö tödö andrö khömi? Ba Geheha mibörötaigö no, ba hadia, ba nösi niha wozu khömi dania? 4 Hadia, ha wa'oya-oya zi no itörö ami, hadia, zaya-zaya gölö? Si ndruhu zaya-zaya gölö taŵa'ö? 5 Ba sama'ema khömi Eheha andrö, sanga'asogö khömi fa'abölö, hadia, moroi ba wolo'ö oroisa, wa ilau da'ö, ba ma moroi ba duria wamati andrö? 6 Si mane Aberahamo, "mamati ia khö Lowalangi, ba tebe'e fa'atulö dödönia." 7 Ba aboto sa'ae ba dödömi: ha niha zi otarai wamati, da'ö ma'uwu Gaberahamo. 8 Ba me no tohöna oroma ba zura, wa moroi ba wamati andrö atulö niha baero, iŵa'ö Lowalangi, andrö tehönagö te'ombakha'ö khö Gaberahamo duria somuso dödö, imane Lowalangi: "Moroi ba khöu tefahowu'ö dania fefu soi ba gulidanö." 9 Tobali awö Gaberahamo, samati andrö, tefahowu'ö zi otarai wamati andrö. 10 Ha wa'ato sa zi otarai wolo'ö oroisa, ba no tohare khöra wangelifi. Noa sa so ba zura: "Ni'elifi dozi si lö manörö fefu, hadia ia, zi so ba zura goroisa andrö, ba wolo'ö ya'ia." 11 Ba no oroma, wa samösa lö satulö, iŵa'ö Lowalangi, ba goroisa andrö, imane: "Moroi ba wamati auri dania zatulö andrö."  12 Ba tenga moroi ba wamati goroisa andrö, imane: "Ha niha zi no molo'ö, da'ö zauri ba da'ö."  13 No ihöli ita Keriso, ba wangelifi andrö, ba goroisa andrö, me no tobali ni'elifi ia, salahida, me no so ba zura: Ni'elifi dozi nitaŵi ba döla geu, 14 ena'ö falukha niha baero howu-howu andrö khö Gaberahamo, ba khö Keriso Yesu, ena'ö tatema gamabu'ula li andrö, Eheha andrö, moroi ba wamati.

 Lö tewu'ai gamabu'ula li andrö 

II. 15 He ya'ami, ira talifusö! Fehede niha wehedegu. Oroisa niha göi, na no mu'aro'ö, ba lö la'osilö'ögö, ba lö lasahe. 16 Ba no muŵa'ö gamabu'ula li andrö, khö Gaberahamo ba khö ma'uwunia; lö iŵa'ö: "ba khö ma'uwu sato"; ha samösa, no imane: "ba khö ma'uwumö", ya'ia Keriso.  17 Ba da'ö niŵa'ögu: Oroisa andrö, ni'a'aro'ö Lowalangi föna, ba tebai tewu'ai ba goroisa amakhoita andrö, si no öfa ngaotu a tölu ngafulu fakhe si akhi moroi khönia, fa lö'ö sa'ae moguna gamabu'ula li andrö mena'ö. 18 Na moroi ba goroisa sa wanema ondröita andrö ena'ö, ba tenga sa'ae moroi ba gamabu'ula li; ba khö Gaberahamo, ba no moroi ba gamabu'ula li, wa i'amualagö Lowalangi. 19 Bahe wisa goroisa andrö? Börö golalöwa andrö, wa tefatewu ia, irege so ma'uwu andrö, ba nitandrösaigö amabu'ula li andrö; ni'oroi'ö ba mala'ika goroisa andrö, nifa'ema zama'ema andrö. 20 Ba sama'ema, ba tenga ba zi ha samösa, ba Lowalangi, ba no ha samösa. 21 Ba hadia, fa'udu goroisa ba gamabu'ula li Lowalangi andrö? Tenga si manö. Na no mube'e mena'ö goroisa, sangila mangorifi niha, ba si ndruhu moroi ba goroisa i'otarai fa'atulö andrö.  22 Ba ba zura, ba no tefa'u'u manö fefu hadia ia, barö mbawa horö, ena'ö moroi ba wamati khö Yesu Keriso tebe'e gamabu'ula li andrö, ba zamati andrö.

 Oroisa andrö mamahaö ya'ita khö Keriso 

III. 23 Ba me lö famati andrö na sa, ba no tetarogö ita, nifa'u'u barö mbawa goroisa, famati andrö nituturu, nifa'ele'ö dania, 24 Ba no tobali samamaha ya'ita goroisa andrö, ba khö Keriso, ena'ö moroi ba wamati andrö atulö ita, iwa'ö Lowalangi. 25 Ba me no so wamati andrö, ba tenga sa'ae barö mbawa zamamaha so ita.  26 Dozi ami sa, ba no ono Lowalangi, moroi ba wamati andrö khö Keriso Yesu. 27 Ha wa'ato ami sa, si no mubayagö idanö, ba khö Keriso, ba no mi'onukha Keriso. 28 Ba da'ö lö niha Yehuda, ba lö Dawa Heleni, lö sawuyu ba lö si tenga sawuyu, lö iramatua, ba lö ira alawe; dozi ami sa, ba ha samösa, ba khö Keriso Yesu. 29 Ba na khö Keriso ami, ba no ma'uwu Gaberahamo ami, sanema ondröita, dali gamabu'ula li andrö.

Faza 4

Fa'a'onolowalangi niha Keriso 

I. 1 Ba da'ö niŵa'ögu: götö wa iraono zanema ondröita, ba lö faehu ira zawuyu, he wa'ae khönia fefu, hadia ia, 2 barö mbawa zondrorogö so ia ba barö mbawa zamaigi-maigi yomo, gasa-gasa wa irugi baŵa nihuku namania. 

3 Si manö göi ita; götö wa iraono ita, ba no i'osawuyu ita famobörö andrö, ba guli danö. 

4 Ba me no irugi inöto andrö, ba ifatenge Nononia Lowalangi, ni'adonogö ndra'alawe, ba nibe'e barö mbawa goroisa, 5 ena'ö ihöli zi so barö mbawa goroisa, ena'ö falukha ita, fa ono ita. 

6 Ba me no ono ami, ba no ifatenge Lowalangi Geheha Nononia andrö, ba dödöda, si'ao andrö: He Aba, Ama! 

7 Tobali tenga sa'ae sawuyu ndra'ugö, ono ndra'ugö; ba na ono, ba no sanema ondröita göi, ibe'e Lowalangi.

 Famarou ba wangawuli ba zindruhu 

II. 8 Ba me luo da'ö sa, me lö saboto ba dödömi Lowalangi, ba no sawuyu Lowalangi bö'ö ami, si tenga to'ua Lowalangi. 

9 Ba iada'e, me no aboto ba dödömi Lowalangi, me noa sa'ae aboto ba dödö Lowalangi göi ami, ba hana wa mifuli ami ba wamobörö andrö, sambö fa'abölö, ba si numana, si möi enoni zui ami ena'ö, samuza tö? 10 Hadia mifaigi ngaluo, ba baŵa, ba inötö, ba döfi? 

11 Ata'u ndra'o ba khömi, ma dania zaya-zaya gölögu wohalöŵögu ba khömi andrö. 

12 Mibe'e tuladami ndra'odo, me no si mane ya'ami ndra'odo göi; he ya'ami ira talifusö, mangandrö ndra'o khömi. Lö hadia ia horömi khögu. 

13 Ba no mi'ila, wa no ambö wa'abe'e nösigu, me u'ombakha'ö khömi duria somuso dödö andrö, si föföna andrö.  14 Ba lö ni'ositengagömi fanandraigö ya'ami andrö, ba nösigu, ba lö sanuzu dödömi; hulö na mala'ika Lowalangi ndra'o, wanemami ya'o no, hulö na Keriso Yesu ndra'odo. 

15 Ba heza so iada'e wa'odöŵa-döŵa dödömi no, niŵa'ömi? Ufaduhu'ö sa khömi, na tola mena'ö, ba no mikoe hörömi, ba no mibe'e khögu. 16 Hadia, no tobali si fa'udu khömi ndra'odo, me no uŵa'ö khömi zi duhu? 

17 Tenga sa si sökhi wangaluira tödömi, edöna lafabali ami khögu, ena'ö mi'alui ira. 18 Ba si sökhi sa, na te'alui zi zökhi, si lö mamalö-malö; ba tenga ha na sodo khömi. 

19 He ya'ami, ira onogu, ni'adonogögu zamuza tö, safökhö khögu, irege tobali famaedo Keriso ami. 20 Ena'ö na sodo khömi iada'e, ba ena'ö na u'ila ufalalini ligu; no abu dödögu ami.

 Fangefa duria somuso dödö 

III. 21 Mi'ombakha'ö khögu, ya'ami, sedöna möi barö mbawa goroisa, hadia lö mifondrondrongo goroisa? 

22 Noa sa so ba zura: dombua nono Gaberahamo, sambua ba zawuyu andrö, ba sambua ba zi tenga sawuyu. 23 Ba ba lala wo'ono ba niha tesöndra zi sambua, ba zawuyu andrö, ba si sambua, ba zi tenga sawuyu, ba moroi ba gamabu'ula li. 

24 Amaedola da'ö : ya'ia sa zi dua balö wawu'usa li andrö, si sambua, ba moroi ba hili Zina'i, so'ono ba wa'asawuyu, ya'ia Hagara andrö, 25 Hagara sa hili Zina'i andrö, ba li Ndrawa Ara, ba no falaŵa ia ba Yeruzalema ma'ökhö; noa sa sawuyu da'ö, awö ndraononia. 26 Ba Yeruzalema yaŵa andrö, ba tenga sawuyu, ya'ia ninada, ya'ita fefu. 27 Noa sa so ba zura: "Omusoiö dödöu, ya'ugö, si lö ono, si lö irai madono; kara-karaini waiki ba owua-wua'ö dödöu, ya'ugö si lö fa'afökhö hulu, noa sa oya ndraono ba zi ha samösa andrö, no tohude ia, moroi ba zi so iramatua."  28 Ba ya'ami ira talifusö, ba no ono gamabu'ula li ami, dali Giza'aki. 29 Ba hulö si mane ba da'ö, me igohi nisöndra ba lala Geheha nisöndra ba lala wo'ono ba niha, si manö göi iada'e. 30 Ba hadia niŵa'ö ba zura? Imane: "Tibo'ö zawuyu andrö awö nononia, lö'ö sa tola manema ondröita nono zawuyu andrö, awö nono zitenga sawuyu." 31 Andrö, ya'ami ira talifusö, tenga ono zawuyu ita, no ono zi tenga sawuyu.

Faza 5

Famarou ba wa'aro dödö 

I. 1 Ba fa böi sawuyu ita, ba no i'efa'ö ita Keriso. Ba mi'abe'e'ö, böi mibe'e nifokalo mbagimi, ba wa'asawuyu. 

2 Hiza, ya'o, Faulo, uŵa'ö khömi, na mifaboto'ö ami, ba lö guna Keriso khömi. 

3 Ba ufaduhu'ö zui ba niha fefu, ha niha zamaboto'ö ya'ia, wa mo'ömö ia folo'ö oroisa ma'afefu. 

4 No mifabali ami khö Keriso, na ba goroisa mi'alui wangatulömi, no aefa ami ba wa'ahakhö dödö andrö. 

5 Ya'ita sa, ba ba Geheha, moroi ba wamati andrö, tadöna-döna dötönafö andrö, fangatulö. 

6 Ba khö Keriso Yesu sa, ba tebai wamoto, ba tebai wa lö muboto, ha famati andrö, si no abölö, ba wa'omasi andrö. 

7 No sökhi wolo'ömi föna; ha niha zanenaŵa ya'ami, fa lö mifondrondrongo zi duhu? 

8 Fondrönisi andrö, ba tenga moroi ba zogaoni ya'ami.  

9 Ha ma'ifu danömö roti, ba ahori i'aisöni gomböila roti fefu. 

10 No faduhu dödögu khömi, ba khö Zo'aya, wa ha da'ö dödömi, ba samakuyu ya'ami andrö, ba ilu'i dania hukunia, gofu ha niha ia. 

11 Ba ya'odo andre, ya'ami ira talifusö, na u'ombakha'ö na ena'ö wamoto andrö, ba hana wa lagohi na ndra'odo? Noa sa döhö mena'ö, wa fatuwu röfa andrö. 

12 Ena'ö na lafakhai'ö ira, samawukaisi tödömi andrö!

 Famarou ba wangomasi'ö awö ba ba wanörö lala Geheha 

II. 13 Ya'ami sa, ba ba wa böi sawuyu tekaoni ami, ya'ami ira talifusö, ha fa böi tobali lala nösi niha, wa tenga sawuyu ami, faoma mitolo nawömi, moroi ba wa'omasi andrö. 14 Oroisa andrö sa ma'afefu, ba ba zi ha sambua li andrö tetörö ia fefu, na imane: "Omasi'ö zahatö khöu, simane fa'omasiu ndra'ugö." 15 Ba na fara'u-ra'u ami, na faoma mi'a nawömi, ba mifaigi, fa böi faoma mibe'e ahori nawömi. 16 Ba da'ö niŵa'ögu: mitörö lala Geheha, ba lö mifalua wangisö nösi andrö. 17 Mangisö sa nösi si no fa'udu ba Geheha, ba omasi Geheha zi fa'udu ba nösi; faoma sa fa'udu ira khö nawöra, ena'ö lö milau zomasi ami ena'ö. 18 Ba na nifarou Geheha ami, ba tenga barö bawa goroisa so ami.  19 Ba no oroma mbua-bua nösi andrö, ya'ia wohorö, ba fa'ara'i-ra'iö, ba fa'atebakha 20 ba fame'e adu, ba fakelemusa, ba fatiusa, ba fasosota, ba fatötöisa, ba fönu, ba fanandraŵa, ba fa'udusa, ba fa'erosa, 21 ba fa'afökhö dödö, ba fomabu-mabu, ba femanga-manga, ba hadia ia na, nawönia, ba uhönagö uŵa'ö khömi, si mane niŵa'ögu no sa'ae khömi, solau si manö, ka tebai isöndra mbanua Lowalangi. 22 Ba bua-bua Geheha andrö, ba ya'ia wa'omasi, ba fa'omuso dödö, ba fa'ohahau dödö, ba fa'ebolo dödö, ba fa'asökhi dödö, ba fa'ebua dödö, ba fa lö faröi. 23 ba fa lö mofönu, ba famoni; na so zimanö, ba lö ihuku oroisa. 24 Ba tana khö Keriso Yesu andrö, ba no laforöfa nösira, awö wangisö andrö, ba awö wa'omasi si lö sökhi.  25 Na ba Geheha auri ita, ba datatörö göi lala Geheha. 26 Böi fayaŵa ita ba waya, böi ta'arö-arö nawöda, böi afökhö dödöda khö nawöda.

Faza 6

Famarou ba wamobawa lala khö zi so sala 

I. 1 He ya'ami ira talifusö, na so niha sosala, si lö mudöna-döna, ba mifuli mi'ohe ba zi sökhi zi manö Eheha wa'ebolo dödö andrö, ya'ami, si so Eheha, ba ya'ugö faigi, fa böi tetandraigö ndra'ugö göi. 2 Faoma mi'onoro noro dödö nawömi, ba no mi'o'ö goroisa Keriso andrö.  3 Na so zanguma'ö tödönia, sebua ia, he ŵa'ae si lö boto sa atö, ba no ilimo ia. 4 Yamufaigi wolaunia zamösana, ba ha khönia wanunonia ya'ia, ba lö ifarongogö ba niha bö'ö. 5 Ilu'i-lu'i sa noronia zamösana.

 Famarou ba wangomasi'ö awö 

II. 6 Ba ha niha nifahaö, ba daroma li andrö, ba ya ha sara dödö khö zamahaö ya'ia, ba zi sökhi, fefu.  7 Böi elungu ami; lö ibe'e ni'o'aya ia Lowalangi. Hadia nitaru niha sa, da'ö göi nibasinia dania. 8 Ha niha zanaru ba nösinia, ba moroi ba nösi ibasi dania wa'atekiko, ba sanaru ba Geheha, ba moroi ba Geheha ibasi dania wa'auri si lö aetu andrö. 9 Ba böi atage ita, wolau si sökhi andrö; na inötönia dania, ba mamasi ita, na lö atage ita. 10 Ba talau sa'ae zi sökhi, me no baŵania khöda, ba niha fefu, ba oföna ba zi ha sara lala wamati, wöda.

 Fango'ozui sura 

III. 11 Mifaigi ha wa'ebua dandra zura khögu, wanuragu khömi, tangagu andre. 12 Ha niha ira, sangalui, ena'ö la'omasi'ö ira, dali nösi niha, da'ö zango'ou ya'ami, ena'ö mifaboto'ö ami, ha fa böi tefakao ira, moroi ba röfa Keriso andrö.  13 Ya'ira sa göi, samaboto'ö ya'ira andrö, ba lö la'o'ö goroisa, ba omasi ira, na mifaboto'ö ami, ena'ö lasuno ira, ba nösimi andrö. 14 Ba ya'o, ba lö ufa'amöi ba dödögu wanuno ya'o, na tenga ba röfa Zo'aya ya'ita andrö, Yesu Keriso, ba niforöfa ösi guli danö khögu, ba ba niforöfa ya'o, ba nösi guli danö. 15 Lö guna wamoto, ba lö guna wa lö muboto, ha niha si bohou zoguna. 16 Ba ha wa'ato zanörö lala da'ö, ba ndrafalukha wa'ohahau dödö, ba fa'ahakhö dödö, ba yasi manö göi Ndraono Gizeraeli andrö, khö Lowalangi. 17 Böi yamubusi sa'ae dödögu niha, ha niha ia. Ugohe-gohe ba nösigu andre lade andrö, khö Yesu. 18 Yafalukha dödömi wa'ebua dödö Zo'aya ya'ita, Yesu Keriso, ya'ami ira talifusö! Yaduhu.

EFESO

Faza 1

Fangowai 

I. 1 Faulo zanura da'e, sinenge Keriso Yesu, moroi ba nilau dödö Lowalangi, ba ni'amoni'ö andrö, si so ba Nefeso, ba zamati khö Keriso Yesu. 2 Yafalukha ami wa'ebua dödö, ba fa'ohahau dödö, khö Namada Lowalangi ba khö Zo'aya ya'ita, Yesu Keriso

 Fangandrö saohagölö 

II. 3 Nisuno Lowalangi Zo'aya ya'ita, Yesu Keriso, Amania, si no mamahowu'ö ya'ita, fefu ngawalö wamahowu'ö Geheha andrö, ba zorugo, ba khö Keriso. 4 Itörö wanutuyunia ya'ita, ba khönia andrö, föna wolata danö, ena'ö sohau-hau ita, si lö sinegu, fönania. 5 Moroi ba wa'omasinia ita, wa no ihönagö ihonogöi, ena'ö ono ita khönia, moroi khö Yesu Keriso, dali zomasi ia, nilau dödönia;  6 ba wanuno lakhömi wa'ebua dödönia, ni'amualagönia khöda, ba zomasi ia andrö. 7 Ba da'ö so khöda wangöhöli andrö, ba ndronia, fangefa lalö andrö, dali wa no a'oi so wa'ebua dödönia, 8 nihönania fangoroma'ö khöda, ba ngawalö wa'atua-tua fefu, ba ba ngawalö wa'aboto ba dödö, 9 noa sa ibokai khöda si no tobini andrö, nilau dödönia, dali zomasi ia, nihonogöinia tödönia, 10 nifatörönia ba ginötö ndröfi andrö, ba wamarahugö fefu, hadia ia, ba khö Keriso, he si so ba zorugo, ba he si so ba guli danö, ba khönia. 11 Ba da'ö tasöndra göi dana khöda andrö, ya'ita nihonogöi föna sa'ae, dali nihuku zamalua fefu, hadia ia, ba gera-era nilau dödönia andrö,  12 ena'ö fanuno lakhöminia ita, ya'ita, si no tohöna manötöna khö Keriso. 13 Ba da'ö göi so ami, me no mirongo daroma li si duhu andrö, turia somuso dödö andrö, fangorifimi, ba ba da'ö te'a'aro'ö göi ami, Eheha ba gamabu'ula li andrö, ni'amoni'ö, me no mamati ami. 14 Eheha andrö we'e-we'e dödö, ba gondröita andrö khöda, ba wangorifi tana khönia andrö, ba wanuno lakhöminia andrö.

 Fangandrö haga 

III. 15 Andrö ya'odo göi, me no urongo wamati andrö, ba khömi, khö Zo'aya ya'ita, Yesu, ba fa'omasimi ni'amoni'ö andrö fefu, 16 ba lö ubato wangandrö saoha gölö, ba khömi andrö, itörö ligu, ba wangandrögu, 17 ena'ö ibe'e khömi Geheha ba wa'atua-tua andrö Lowalangi Zo'aya ya'ita andrö, Yesu Keriso, Ama lakhömi andrö, Eheha ba wama'ele'ö, ba wa'aboto ba dödömi ia. 18 Ena'ö tefehaga hörö dödömi, fa mi'ila hadia dötönafö, ba wogaoninia andrö, 19 ba he wisa, wa no a'oi so lakhömi gondröitania andrö, ba ni'amoni'ö andrö, ba he wisa ginötö wa'abölönia andrö, si no fahöna, ba khöda, samati, dali wolaunia ha wa'abe'e wa'abölönia andrö. 20 Da'ö zi no i'oroma'ö ba khö Keriso, me isusugi moroi ba ngai zi mate, ba me ifedadao ba gambölönia, ba zorugo, 21 alaŵa yaŵa zamatörö andrö fefu, ba yaŵa zalaŵa andrö, ha yaŵa zabölö, ba yaŵa zo'aya andrö, ba yaŵa zi so töi, fefu, nitötöi, tenga ha ba götö danö da'e, ba götö dania göi. 22 Ba no ibe'e barö gahenia fefu, hadia ia, ba no ibe'e högö hadia ia fefu ia, ba mbanua andrö, 23 si no tobali botonia, ahonoa zamo'ahonoa fefu hadia ia, ba khöra fefu.

Faza 2

Amuata niha Nefeso 

I. 1 Khömi göi, si no mate föna, ba golalöŵami andrö, ba ba horömi andrö, 2 nitörömi föna, dali huku ba guli danö andre, dali zalaŵa andrö, sokhö fa'abölö andrö, ba dalu mbanua, bekhu andrö, sabölö iada'e na, ba ndraono wa lö molo'ö andrö, 3 nitöröda göi föna, dozi ita, ba wangisö nösida andrö, me talau zomasi nösi, awö gaso'ala dödöda andrö, ba me to'ua iraono si göna fönu ita, si mane tanöbö'ö göi. 4 Ba Lowalangi andrö, si no a'oi so fa'ahakhö dödö, ba wa'omasinia andrö, si no fahöna, fa'omasinia ita, 5 he me no si mate ita, ba golalöŵa andrö, ba no i'orifi ita, awö Keriso — fa'ahakhö dödö, wa no auri ami —  6 ba no ifao wanusugi ya'ita ba famawu'a ya'ita, fama'aso ya'ita ba mbanua zorugo, ba khö Keriso Yesu, 7 ena'ö i'oroma'ö ba götö dania wa'ahakhö dödönia andrö, si no a'oi so, si no fahöna, ba wa'ebua dödönia khöda, ba khö Keriso Yesu. 8 Fa'ahakhö dödö sa, wa no auri ami, moroi ba wamati, ba tenga moroi khömi da'ö, no buala Lowalangi, 9 tenga moroi ba mbua-bua, fa böi isuno ia niha. 10 Nifazökhinia sa ita, nifazökhi ba khö Keriso Yesu, ba mbua-bua si sökhi, ba nihonogöi Lowalangi ya'ita, föna sa'ae, ena'ö tatörö.

 Te'orudugö ira khö Keriso 

II. 11 Andrö böi mi'olifugö ami, ya'ami si no niha baero föna, to'ua ya'ami, niwa'ö si lö muboto, ba zi so töi niboto, niboto tanga, ba nösi, 12 wa no lö Keriso khömi, me luo da'ö, wa no tenga so'urakha ami ba mbanua Ndraono Gizeraeli, wa no niha bö'ö ami, ba wawu'usa li andrö, ba gamabu'ula li andrö, wa no si lö Lowalangi, ba guli danö andre. 

13 Ba iada'e, ba khö Keriso Yesu, ba no tobali ahatö ami, ya'ami, si no aröu föna, börö ndro Keriso andrö. 14 Fangatulöda sa ia, ya'ia, si no mangorudugö si dua ngasi andrö, si no manudugö oto'oto, öli andrö, 15 fa'udusa andrö, me no iheta goroisa amakhoita, nifakhoi andrö, ba nösinia, ena'ö ibali'ö niha si bohou, si ha samösa, zi darua andrö, ba khönia, wangatulö'ö ya'ira, 16 ba ena'ö i'atulö'ö khö Lowalangi zi dua ngasi andrö, ba mboto andrö, si ha sambua, moroi ba röfa andrö, na no ibunu wa'udusa andrö, ba da'ö yaŵa. 

17 Ba me so ia, ba ituriagö wangatulö, turia somuso dödö, khömi, saröu, ba fangatulö göi ba zahatö.  18 Me moroi khönia, wa no faoma so khöda lala khö Nama, ha sambua Geheha. 19 Ba tobali tenga sa'ae niha bö'ö ami, ba tenga sa'ae si fatewu, no banua ni'amoni'ö ami, ba soroiyomo Lowalangi, 20 nifa'anö ba dete dane-dane andrö, sinenge andrö ba sama'ele'ö, ba zi no tobali toyo ba watalinga Keriso Yesu, 21 ba zanöi tomosa andro, ma'asambua, nifa'anö, tobali osali ni'amoni'ö, ba khö Zo'aya,  22 ba nifa'anö göi ya'ami, awö, omo Lowalangi, ba Geheha.

Faza 3

Halöŵö Waulo ba niha baero 

I. 1 Andrö ya'o, Faulo, nikuru andrö khö Keriso, börö ami, ya'ami niha baero föna 2 na no mirongo nihonogöi Lowalangi, ba wa'ebua dödönia andrö, nibe'e ba dangagu, ba khömi andrö, 3 wa no mu'oroma'ö khögu zi no tobini andrö, ba wama'ele'ö, nitörö ligu mege ma'ifu.  4 Ba da'ö tola mi'ila wa'aboto ba dödögu zi no tobini andrö, khö Keriso, na mibaso, 5 si lö mu'oroma'ö ba nono niha, ba götö föna, si mane fangoroma'ö ya'ia iada'e, ba zinengenia ba ba zama'ele'ö andrö khönia, ni'amoni'ö, ba Geheha, 6 wa nifanema göi niha baero, ba gondröita andrö, wa no ndroto-ndroto göi ira ba sanema, ba gamabu'ula li andrö, ba khö Keriso Yesu, moroi ba duria somuso dödö andrö. 7 Ba da'ö no tobali enoni ndra'o, dali mbuala andrö fa'ebua dödö Lowalangi, nibe'e khögu, balazi wolaunia, ba wa'abölönia, 8 ya'o, fondrege zide-ide ni'amoni'ö, si no falukha fa'ebua dödö andrö, ba wangombakha ba niha baero, wa no a'oi so khö Keriso, wa no lö famaedo, 9 ba ba wamotokhi ba dödöra, he wisa nihonogöi, ba zi no tobini andrö, si no mubini'ö, götö-götö wa'ara, ba dödö Lowalangi, somböi fefu hadia ia. 10 Ena'ö te'oroma'ö iada'e ba zamatörö andrö ba ba zalaŵa andrö, ba zorugo, ba mbanua Keriso andrö, zi siŵa mbalö wa'atua-tua Lowalangi andrö, 11 dali gera-era andrö, si no götö-götö wa'ara, nifaluania ba khö Keriso Yesu, So'aya ya'ita, 12 ba zi so khöda wa lö aiŵö, awö lala, ba wanötöna, moroi ba wamati andrö khönia.  13 Andrö u'andrö, ena'ö lö atage ndra'o, ba wamakao andrö khögu, salahimi; si tobali lakhömimi.

 Fangandrö salahi mbanua Nefeso 

II. 14 Andrö ubalöduhini tou danö, föna Nama, 15 ba zoroi töi soi fefu, he ba zorugo, ba he ba guli danö, 16 ena'ö ibe'e khömi, moroi ba lakhöminia andrö, si no a'oi so, fa tedou wa'abölömi, moroi ba Gehehania, ba niha bakha andrö;  17 ena'ö monahia Keriso ba dödömi, ba wamati andrö, 18 ena'ö soŵa'a ami, ba wa'omasi, ba nifodane-dane, ena'ö tola aboto ba dödömi, awö ni'amoni'ö andrö fefu, he wisa wa'ebolo, ba he wisa wa'anau, ba he wisa wa'abakha, ba he wisa wa'alaŵa, 19 ba ena'ö aboto ba dödömi wa'omasi Keriso andrö ita, si tebai aboto ba dödö niha mena'ö, ena'ö tehöna khömi zi no fahöna andrö khö Lowalangi, fefu. 20 Ba ya'ia, sangila manalu'i na fefu hadia ia, wolau, fa aröu italu'i ni'andröda, awö zi faböbö ba gera-erada, dali wa'abölö andrö, si no abölö ba dödöda, 21 ya'ia nifosumange ba mbanua andrö, ba ba khö Keriso Yesu, götö-götö wa'ara, irugi zi lö aetu! Yaduhu.

Faza 4

Famarou ba wahasara dödö 

I. 1 Ba u'andrö khömi, ya'o nikuru andre, ba khö Zo'aya, ena'ö mitörö zi nangea lala nikaoni andrö, meno mukaoni ami.  2 Ya a'oi so wa lö fayaŵa ami, awö wa'asökhi dödö, awö wa'ebolo dödö, mibologö dödömi khö nawömi, mi'omasi'ö ia; 3 mi'oigö dödömi, ena'ö lö tebulö wa ha sara dödö, ena'ö faböbö ami, famaböbö fa'atulö andrö: 4 Ha sambua mboto, ba ha sambua dödö, si mane fogaoni ya'ami göi, ba zi ha sara fanötöna, ba nikaoni ya'ami. 5 Ha samösa Zo'aya, ha sambua wamati, ha sambua wamayagö idanö; 6 ha sambua Lowalangi ba Amara fefu, yaŵara fefu, ba sanörö ya'ira fefu, ba ba dödöra fefu.  7 Ba dozi ita, ba no mube'e wa'ebua dödö andrö, dali ndrohu-ndrohu mbuala Keriso andrö; 8 andrö imane sama'ele'ö: "No numalö ia miyaŵa, ba no i'ohe nikuru, ba no mamuala ia ba niha." 9 Ba hadia geluaha, wa "no numalö ia miyaŵa", na tenga wa "no numalö ia mitou göi ua, ba mbanua tou? 10 Si no numalö mitou andrö, da'ö göi zi no numalö miyaŵa, yaŵa zorugo fefu, ena'ö ifo'ahonoa fefu, hadia ia. 11 Ba ya'ia göi zangohonogöi: sinenge ösa, ba sama'ele'ö ösa, ba sangombakha turia somuso dödö ösa, ba kubalo ösa, ba samahaö, 12 ba wangehao ni'amoni'ö andrö, ba halöŵö andrö, nihalö, ba wama'anö boto Keriso andrö, 13 ena'ö oi takhamö, fa ha sara dödö wamati, ba fa'aboto ba dödöda Nono Lowalangi, fa iramatua, si no mo'ahonoa, ita, dali ndrohu-ndrohu wa'ebua Keriso andrö, si no mo'ahonoa. 14 Böi sa'ae iraono ita, nifaheu-heu ba nifangörö-ngörö ba nangi wamahaö andrö, fefu, hadia ia ngawalö, moroi ba walimosa niha, moroi ba wa'onekhe, ba wolohe ba gowöhöna; 15 ena'ö na atulö ita, ba wa'omasi andrö, ba ena'ö na manöi fefu hadia ia, ba khönia, si no tobali högö, Keriso. 16 Ba khönia mobörö, wa tefa'anö mboto andrö, ma'asambua, awö wa tefaböbö, ba wamakhai andrö fefu, ba dolo-tolo andrö, dali wa'abölö andrö, ba zi no motana zambuana, ena'ö tobali boto, ba wa'atedounia, ba wa'omasi.

 Famarou ba gera-era si bohou 

II. 17 Ba da'ö niwa'ögu, ba ufaduhu'ö, ba khö Zo'aya, ena'ö amuatami andrö, ba böi sa'ae si mane amuata niha baero göi, ba waya-faya dödöra andrö, 18 si no mu'ogömi-gömisi tödö, si no olifu wa'auri andrö, khö Lowalangi, ba wa lö aboto ba dödöra, ba wa'abe'e dödöra andrö, 19 sanörö lala hokha, me no mate bakha dödöra, ba wamalua si lö sökhi andrö, fefu, ba wa tebai abuso. 20 Ba ya'ami, ba tenga si manö wanöngönimi Keriso, 21 na no mirongo atö ia, ba na no mufahaö ami, ba khönia, wa khö Yesu so zi duhu, 22 wa niheta niha si tohöna andrö khömi, ba lala föna andrö, samakiko ya'ia, ba wangisö andrö, ba wa'elungu. 23 Ba nibohouni ami, ba gera-era dödömi andrö, 24 ba mi'onukha niha si bohou andrö, nibe'e famaedo Lowalangi, wamazökhi ya'ia, ba wa'atulö dödö ba ba wa'ohau-hau, ba zi duhu. 25 Andrö miböhöli waya, faoma si duhu milau khö nawömi, me no faoma ndroto-ndroto ita. 26 Na mofönu, ba böi mifazökhi horö; böi mi'ekhugö luo ba wönumi. 27 Ba böi mifonaha Gafökha. 28 Si no managö-nagö, ba böi yamanagö-nagö sa'ae, ba yamohalöŵö, yamufazökhi zi sökhi, tangania, ena'ö so khönia, ba wame'e ba zi numana. 29 Böi alua ba mhewemi wehede si lö sökhi, he ha sambua li; hadia zonahia, ba wanga'azökhi, na moguna, ena'ö omasi zamondrongo. 30 Ba köi mibusi dödö Geheha ni'amoni'ö andrö, fangaromi, ba luo wangorifi andrö. 31 Fefu ngawaiö wotötöisa, ba fa'abao dödö, ba fönu ba fagua-guasa, ba fanandraŵa, ba yatebato khömi, awö fefu, hadia ia zi lö sökhi. 32 Ba faoma mihaogö-haogö khö nawömi, faoma mihakhösi tödö, faoma mibe'e aefa zala nawömi, si mane fangefa'ö Lowalangi khömi göi, ba khö Keriso.

Faza 5

Famarou ba wangohahau 

I. 1 Ba mi'o'ö khö Lowalangi, si mane iraono omasiö. 2 Ba mitörö lala wa'omasi andrö, si mane fangomasi'ö Keriso ya'ita, awö wa no ibe'e ia salahida, ame'ela ba sumange, samohua khö Lowalangi. 3 Ba fohorö, ba hadia ia ngawalö wa'ara'i-ra'iö fefu, ba fa'omasi gana'a, ba böi na i terongo ba khömi, si manö zoadu ba ni'amoni'ö. 4 Ba fehede si lö sökhi, ba faya-faya, ba fawudesa si lö boto, si lö moadu; si sökhinia, na fangandrö saoha gölö. 5 Da'ö sa ya'aboto ba dödömi: lö mo'urakha ba mbanua Keriso, ba mbanua Lowalangi andrö, zohorö, ba sira'i-ra'iö, ba somasi ana'a, ha niha ia, si no same'e adu. 6 Böi yamufaelungu ami niha, fehede si lö boto; da'ö sa mbörö wa mofönu Lowalangi ba ndraono si lö mamondrongo li. 7 Andrö böi awöra ami. 8 Noa sa sogömi-gömi ami föna, ba iada'e, ba no haga ami ba khö Zo'aya; lala ndraono haga mitörö,  9 Bua-bua haga sa, ba ya'ia ngawalö wa'asökhi dödöda, khö nawöda, awö wa'atulö dödö, awö wa'aduhu. 10 Ba mitimba tödömi, hadia zomasi Zo'aya, 11 ba böi fao ami ba wama'ua bua-bua wa'ogömi-gömi andrö, si lö boto, mi'otu'ö na i göi. 12 Hadia nilaura sa, ba zi tobini, ba aila ita na i tatötöi. 13 Ba fefu da'ö, hadia ia, ba ni'otu'ö ba haga, ba ni'oroma'ö; fefu, hadia ia sa, zoroma, ba haga da'ö. 14 Andrö so ba zura: "Faoso, ya'ugö, si no mörö, fazaŵa'ö moroi ba ngai zi mate, ba ihagaini ndra'ugö Keriso." 15 Ba mifaigi sibai, he wisa wanörömi lalami; böi si mane sambö era-era, si mane satua-tua a'ine. 16 Mi'oguna'ö ginötö andrö, me no si lö sökhi-sökhi mbaŵa da'e. 17 Andrö böi sambö era-era ami, ya'aboto ba dödömi hadia zomasi Zo'aya. 18 Ba böi mibusi ami agu, tobali famakuyu da'ö; yafahöna khömi Geheha; 19 milau-lau khö nawömi zinunö, ba lailö, ba manö-manö nibe'e Geheha, mifalailö tödömi, ba mi'anunö, khö Zo'aya. 20 Böi mifamalö-malö wangandrö saoha gölö, khö Lowalangi Ama, nitemada khönia fefu, ba döi Zo'aya ya'ita, Yesu Keriso. 21 Faoma mi'o'ö li nawömi, ba wa'ata'uda Keriso.

 Amuata si sökhi zi faronga 

II. 22 Ira alawe, ba ndramu'o'ö li ndra matuara, hulö na li Zo'aya, 23 me no högö ndra'alawe ndramatua, si mane Keriso göi, me no högö mbanua ia, ba sangorifi boto ia. 24 Ba si mane banua, me no la'o'ö li Keriso, ya si manö ndra'alawe, ba ndramatua, ba ngawalö hadia ia, fefu. 25 Ya'ami, iramatua, mi'omasiö ndra alawemi, si mane Keriso, me no i'omasi'ö mbanua, ba me no ibe'e salahira ia. 26 ena'ö i'amoni'ö ira, me no ihaogö ira, femondri andrö, ba daroma li, 27 ena'ö molakhömi mbanua andrö khönia, ibe'e, si lö hadia ia da'i, ba ma si tekuru, ba ma hadia ia, ena'ö ohau-hau, si lö sinegu. 28 Ya si manö wa'omasi ndramatua ndra'alawe khöra, si mane fa'omasira mbotora. Somasi ngambatönia, ba i'omasi'ö mbotonia. 29 Lö irai fa'udu niha ba nösinia, irorogö, ba ihaogö-haogö, si mane Keriso göi ba mbanua, 30 me no ndroto-ndroto mbotonia ita. 31 "Andrö iröi namania, awö ninania niha, ba molemba ia ba ngambatönia, ba tobali ha sambua ösi zi darua andrö." 32 No ebua zi no tobini andrö; ba fehedegu, ba ba khö Keriso ba ba mbanuania faekhu. 33 Ba ba khömi, ba yamu'omasi'ö ngambatönia zamösana, si mane fa'omasinia ia; ba ira alawe, ba ena'ö na i'ata'ufi ndramatua.

Faza 6

Amuata si sökhi zatua ba iraono 

I. 1 Ya'ami iraono, mi'o'ö li ndra amami inami, ba khö Zo'aya; da'ö sa zatulö. 2 "Fosumange namau, awö ninau" da'ö mböröta goroisa si so amabu'ula li: 3 "ena'ö ohahau dödöu, ba ena'ö anau nosou ba guli danö." 4 Ba ya'ami, ira ama, böi mi'andrö wönu ndraonomi, mifamaha-maha ira, mibe'e wotu, ba mifarou dödöra, khö Zo'aya.

 Amuata si sökhi ba zawuyu 

II. 5 Ya'ami sawuyu, mi'o'ö li zokhö botomi; sata'u ami, ba sanizi-nizi, ya'adölö dödömi, hulö na khö Keriso. 6 Böi ha na anehe ira, si mane sangalui fa'omasi niha ira; ena'ö na si mane enoni Keriso, solo'ö somasi Lowalangi, 7 soroi ba dödö, si no aoha gölö, we'amöi enoni, hulö na khö Zo'aya, ba na tenga ba niha; si no mangila: 8 hadia zi sökhi, nilau zamösana ba tesulöni khönia, khö Zo'aya, he sawuyu ia, ba he si tenga sawuyu. 9 Ba ya'ami, sokhö niha bö'ö, ba mimanö göi khöra, ba mibato wameta'u ya'ira, me no mirongo, so ba zorugo Zo'aya ya'ami, So'aya ya'ira göi, ba lö ba khönia famaigi bawa niha.

 Famarou tödö ba wa'anau gölö 

III. 10 Ba hadia baero ö, ba mi'abölö'ö ami, ba khö Zo'aya, ba ba wa'abölö wa'abe'enia andrö. 11 Mi'a'aro'ö ami, fangaro andrö, khö Lowalangi, ena'ö abe'e ami, ba wa'onekhe Gafökha andrö. 12 Tenga sa fasöndrata ba niha wasöndratada, no fasöndrata ba zamatörö andrö, ba zalaŵa andrö, ba zokhö uli danö andre, ba zogömi-gömi andre, fasöndrata ba mbekhu si lösökhi andrö, ba mbanua si yaŵa. 13 Andrö mihalö wangaro andrö khö Lowalangi, ena'ö tola milaŵa, na baŵa si lö sökhi, ba ena'ö tola mi'asiwai fefu hadia ia, ba ena'ö möna ami. 14 Ba mi'abe'e'ö ami, böbö löwi-löwimi zi duhu, ba öröbami wa'atulö dödö, 15 badagahe ba gahemi wa no mifa'anö ami, ba wangombakha turia somuso dödö andrö, ba wa'atulö. 16 Ba awö da'ö fefu, ba mihalö mbaluse famati andrö, si tola mibe'e fangokafu nono wana Gafökha andrö, so'alitö; 17 ba mihalö detenaulu fangorifi andrö, awö wöda Geheha andrö, taroma li Lowalangi. 18 Fefu hadia ia ngawalö wangandrö, awö ngawalö wakaosa, milau, böi mifamalö-malö, soroi ba Geheha ba böi miförö-förö ba da'ö, ya'a'oi so wa'anau gölö, awö wangandrö, salahi ni'amoni'ö andrö fefu, 19 ba salahigu, ena'ö tebe'e khögu hadia niŵa'ö, na fahuhuo ndra'odo, ena'ö lö aiwö ndra'o, wangombakha si no tobini andrö, turia somuso dödö andrö, 20 ba nibe'e sinenge ya'odo, ba rate andre, ena'ö lö alaŵö-laŵödo ba da'ö, ena'ö si nangea huhuo huhuogu andrö.

 Fango'oi zura 

IV. 21 Ba ena'ö mi'ila göi, he wisa khögu, hadia nilaugu, ba i'ombakha'ö khömi dania fefu, hadia ia, Tikhiko andrö, talifusö ni'omasi'ö andrö, enoni si lö faröi ba khö Zo'aya; 22 nifatengegu khömi, ba da'ö, ena'ö mirongo, he wisa khöma, ba ena'ö irara dödömi. 23 Ndrafalukha dalifusö wa'ohahau dödö ba fa'omasi ba famati, khö Lowalangi Ama, ba khö Zo'aya ya'ita, Yesu Keriso, Ndrafalukha wa'ebua dödö dozi sangomasi'ö So'aya ya'ita, Yesu Keriso, si lö tebulö.

FILIFI

Faza 1

Fangowai 

I. 1 Faulo zanura da'e ba Timoteo, enoni Keriso Yesu, ba ni'amoni'ö andrö, khö Keriso Yesu, fefu, si so ba Wilifi, awö zatua ba awö genoni. 2 Yafalukha ami wa'ebua dödö ba fa'ohahau dödö, khö Namada Lowalangi, ba khö Zo'aya ya'ita, Yesu Keriso.

 Fangandrö saohagölö 

II. 3 U'andrö saoha gölö khö Lowalangigu, ero na itörö tödögu ami, 4 lö mamalö-malö, ero mangandrö ndra'o; omuso dödögu, ba wangandrö andrö, salahimi fefu; 5 börö me no mitolo ba wangombakha turia somuso dödö andrö, i'otarai mböröta, irugi da'e. 6 Ba da'ö moroi, wa faduhu dödögu, samörögö mege halöŵö si sökhi andrö, ba dödömi, ba ifalua göi, irugi luo Keriso Yesu andrö. 

7 Si manö zi nangea dödögu khömi, me no so ami ba dödögu; ba faoma, he ba rategu andre, ba he ba wamaduhu'ö turia somuso dödö, ba ba wanga'aro'ö ya'ia, ba mo'urakha ami fefu, ba wa'ebua dödö andrö khögu. 8 Lowalangi sa zamaduhu'ö khögu, ha wa'aböldö omasido falukha khömi fefu, moroi ba dödö Keriso Yesu.

9 Ba da'ö ni'andrögu, ena'ö itugu tedou na ba wa'omasimi andrö wa'aboto ba dödö, awö ngawalö wangila fefu; 10 ena'ö mi'ila mitimba tödömi, hadia zi sökhi, ena'ö ohau-hau ami, ba ena'ö lö manendre ami, irugi luo Keriso andrö, 11 ba ena'ö fahöna khömi mbua-bua wa'atulö dödö, si oroi Yesu Keriso, ba wamolakhömi Lowalangi, ba ba wanuno ya'ia.

 Si no göna ya'ia 

III. 12 Ba omasi ndra'o, na mirongo, ya'ami ira talifusö, wa no tobali abölö terongo duria somuso dödö, ba zi göna ndra'o andrö, 13 irege oroma rategu andre, khö Keriso, ba zaradadu andrö, ma'afefu, ba ba danö bö'ö fefu. 14 Ba no ato dalifusö, si faduhu tödö, ba rategu andre, börö Zo'aya, ba no tedou wa lö aiwö ira, wangombakha taroma li Lowalangi, lö ata'u ira.

15 So sa göi ösa, zangombakha Keriso, soroi ba wa'afökhö dödö, ba me no omasi ira wasosota, ba so ösa, ba moroi ba wa'asökhi dödö. 16 Soroi ba wa'omasi, ba me no la'ila, famaduhu'ö turia somuso dödö halöŵögu andrö.

17 Ba soroi ba wasosota, ba lö sökhi wangombakha'öra Keriso, me lawai lanönö rategu andre fa'afökhö. 18 Ba hadia sa? Te'ombakha'ö sa atö Keriso, gofu he wisa, he ba waya-faya, ba he ba zi duhu ; ba da'ö omuso dödögu, ba lö zi lö omuso dödögu na dania. 19 U'ila sa, tobali fangorifigu da'ö dania, börö wangandrömi, ba fanolo Geheha Yesu Keriso andrö.

20 Itörö wehulu dödögu andrö ba fanötönagu, wa sambalö lö'ö, saila ndra'o, wa lö'ö manö fa'aiŵö; si mane föna fefu, si manö göi iada'e, te'ebua'ö döi Keriso, ba mbotogu andre, he ba wa'auri, ba he ba wa'amate. 21 Fa'auri sa khögu Keriso, ba hare khögu wa'amate.

22 Ba na so nisöndragu, ba wa'auri ba mboto andre, ba lö u'ila, hezo nihalögu. 23 Ba no manufa manö dödögu, ba zi dua balö andrö: omasido mofanödo ba sodo khö Keriso; si sökhi sibai sa da'ö; 24 ba abölö moguna, lö ahetado, ba mboto andre, börö ami.

25 Ba me faduhu dödögu ba da'ö, ba u'ila, lö ahetado, ba lö aefado khömi fefu, ba wamanöi ya'ami ba ba wangomusoi'ö tödömi, ba wamati. 26 Ena'ö fahöna khömi mbörö wanuno ya'ami, ba khö Keriso, börö ndra'o, fangawuligu, na mangawulido zui khömi.

 Fangaro dödö 

IV. 27 Ba ha da'ö: mihaogö mbua-buami, si faudu ba duria somuso dödö andrö, khö Keriso, ena'ö abe'e ami, ha sambua gera-era, ha sara dödö, wanolo ba wanimba si fatuwu ba wamati ba duria somuso dödö andrö, he möido mufaigi ami, ba he lö ya'o, ba urongo he wisa khömi.

28 Ba ena'ö lö'ö manö lakeani ami samadaö andrö; tandra wa'atekiko da'ö khöra, ba tandra wangorifi sa khömi, ba moroi ba Lowalangi da'ö.

29 Noa sa tetehe khömi — fa'ebua dödö — mitaha wamakao, börö Keriso, tenga ha famati khönia, 30 ba faoma wasöndratada, si no mi'ila khögu, ba nirongomi khögu iada'e.

Faza 2

Faramou ba wahasaradödö 

I. 1 Ba na moguna na hadia ia wamarou tödö, ba khö Keriso, na moguna na hadia ia wondrara dödö, soroi ba wa'omasi, na so hadia ia wefao ba khö Geheha, na so hadia ia wa'ogolö dödö ba fa'ahakhö dödö, 2 ba mifo'ahonoa wa'omuso dödögu andrö, ena'ö ha sara dödömi, ena'ö faoma wa'omasimi nawömi, ena'ö ha sambua dödö ba ha sambua gera-era. 3 Böi mifonaha wasosota, ba he fayawasa; mi'ide-ide'ö ami, ba ya'ebua ba dödö zamösana nawönia, moroikhönia. 4 Böi ha soguna khönia ibe'e ba dödönia zamösana, soguna khö nawönia göi yamube'e ba dödönia.

 Famarou ba wa'atobali famaedo Keriso 

II. 5 Si mane tödö Yesu Keriso, ya si manö göi dödömi. 6 Ya'ia, he ŵa'ae no nga'eu Lowalangi nga'eunia, ba ba dödönia, ba tenga sa nirabu, wa no fagölö-gölö ia khö Lowalangi; 7 iheta khönia da'ö, ihalö nga'eu zawuyu, ba tobali fakhili-khili ia ba niha, ba amuatania, ba si mane amuata niha, wamaigi niha. 8 I'ide-ide'ö ia, molo'ö ia, irugi wa'amate, fa'amate ba röfa. 9 Andrö göi no ibali'ö salaŵa sebua ia Lowalangi, ba no ibe'e bualanla khönia döi andrö, sebua moroi ba döi bö'ö fefu. 10 Ena'ö ba döi Yesu andrö latuhi danö dozi si so ba zorugo, awö zi so ba guli danö, awö zi so barö danö; 11 ba ena'ö dozi bewe manehe, wa no So'aya Yesu Keriso, ba wamolakhömi Lowalangi Ama.

 Famarou ba wangalui fangorifi 

III. 12 Andrö, ya'ami ni'omasi'ögu, si mane folo'ömi li, götö wa'ara, si manö göi mi'alui wangorifimi andrö ba mbanua furi, sata'u ami ba sanizi-nizi, böi ha si mane me sodo, mendrua manö na iada'e, me lö ya'odo. 13 Faoma sa Lowalangi zanga'asogö ba dödömi, he fa'edöna, ba he famalua, börö wa'ebua dödönia andrö. 14 Fefu, hadia ia, nilaumi, ba böi mikökö-kökö, ba böi manufa dödömi, 15 ena'ö tobali si lö sinegu ami, ba sohau-hau, ono Lowalangi, si lö si sala, bakha ba hunö niha andre, sabila tödö, si no tefuyu; oroma ami, ba gotaluara, sohagaini ulidanö. 16 Ena'ö böi miböhöli daroma li fangorifi andrö, ba wanunogu ya'o, na luo Keriso, wa no tenga faya nitörögu, awö wa no tenga zaya-zaya golö wa'erege dödögu andrö. 17 Ba he tebe'e sumange ndra'o, ba wame'e sumange famatimi andrö, ba wo'ere ba da'ö, ba omuso dödögu, owua-wua dödögu, awömi fefu. 18 Ba mi'omusoi'ö dödömi ba da'ö, mi'owua-wua'ö dödömi, awögu.

 Angombakhata wa'atohare Timoteo ba Efaforito 

IV. 19 Ba udöna-döna sa khö Zo'aya, Yesu, alio ufatenge khömi Dimoteo andrö, ena'ö terara dödögu göi, na urongo he wisa khömi. 20 Samösa lö khögu, si fagölö-gölö tödö khögu, si manö, si onorogöi tödö ya'ami, sindruhu-ndruhu. 21 A'oi sa la'alui dana khöra, ba lö la'alui hadia ia khö Keriso Yesu. 22 Ba fa lö faröi ia, si no mutandra, ba no mi'ila, wa awögu ia, hulö nono, awö namania, ba halöwö ba duria somuso dödö andrö. 23 Da'ö sa nidöna-dönagu, nifatenge; u'anema'ö, na no u'ila, he wisa khögu. 24 Faduhu sa dödögu khö Zo'aya, alio so ndra'odo göi. 25 Ba no uŵa'ö tödögu, lötolalö ufatenge khömi Gefaforito, talifusö andrö, awögu ba halöŵö ba awögu ba wasöndrata, sinengemi andrö, enonimi ba zoguna khögu, 26 me no humulu dödönia khömi fefu, ba me no abu dödönia, me no mirongo, wa no mofökhö ia. 27 Ba duhu sa, no mofökhö ia, ahatö wa'amate, ba no ihakhösi tödö ia Lowalangi, ba tenga ha ya'ia, ya'odo sa göi, fa böi fatete khögu wa'abu dödö. 28 Andrö aösö sibai dödögu, wamatenge ya'ia, ena'ö ifuli omuso dödömi, na mi'ila ia, ba ena'ö anono göi wa'abu dödögu. 29 Andrö mifonaha ia khömi, khö Zo'aya, ya'omuso manö dödömi, ba mifosumange zi manö. 30 Halöŵö Keriso sa mbörö, wa no irugi zahatö ba wa'amate, no i'ositengagö nosonia, ba we'amöi salahimi, enonigu, me lö ya'ami.

Faza 3

Fangelama ba wamahaö zamalungu 

I. 1 Ba baero da'ö, ya'ami ira talifusögu, ba mi'omusoi'ö dödömi, ba khö Zo'aya! Lö'ö sa abua gölögu, na da'ö zui usura khömi, ba faduhu dödömi. 2 Mifaigi nasu andrö, mifaigi zohalöwö andrö, si lö sökhi, mifaigi wanataba andrö. 3 Ya'ita sa niboto andrö, samosumange Lowalangi, moroi ba Geheha Lowalangi andrö, ba ba khö Keriso Yesu tasuno ita, ba lö faduhu dödöda ba nösi niha. 4 He ŵa'ae no so khögu, wa tola faduhu dödögu göi ba nösi niha ena'ö. Na so danö bö'ö, sanguma'ö tödönia, faduhu dödönia ba nösi niha, ba mendrua manö ndra'odo. 5 No laboto ndra'o, me no ŵalu bongi ndra'odo, Iraono Gizeraeli ndra'odo, mado Mbeniyami, niha Heberaio ndra'odo, ba niha Heberaio ndra amagu, farizaio ndra'o, wolo'ö oroisa, 6 samorege folohi banua Yesu andrö, ba ba wa'atulö dödö andrö, soroi ba goroisa, ba lö sinegu khögu.

 Ohitö dödö Waulo 

II. 7 Ba hadia haregu, föna, ba no ube'e te'alagu, ba dödögu, börö Keriso. 8 Ba fefu, hadia ia manö sa'ae, ba te'ala manö, uŵa'ö tödögu, börö wa'aboto ba dödögu Keriso Yesu, So'aya ya'o, sebua moroi ba danö bö'ö fefu; da'ö mbörö, wa no utayaigö fefu hadia ia, ba sasao ia, uŵa'ö tödögu, ena'ö usöndra haregu Keriso, 9 ba ena'ö oroma, ba khönia sodo, ba lö khögu fa'atulö dödö, khögu, si otarai goroisa; ha fa'atulö dödö andrö, soroi ba wamati khö Keriso, fa'atulö dödö soroi ba Lowalangi, ba wamati andrö; 10 fa aboto ba dödögu ia, awö wa'abölö wemaosonia andrö, awö wefao ba wamakao andrö, khönia, na fagölö-gölö ndra'o ba wa'amatenia; 11 ma atö ukhamö wemaoso zi mate andrö. 12 Tenga fa no aro ia khögu, ba ma fa no mo'ahonoa ndra'odo, ba ugohi, ma u'ila ura'u, börö wa no ira'udo göi Keriso Yesu. 13 He ya'ami ira talifusö! lö'ö na uŵa'ö tödögu, ya'odo andre, no ura'u ia. 14 Sambalö sa, olifu ndra'odo zi no numalö, ba ugohi zi so fönagu, fagohi ndra'o, usaŵa dandra andrö, luo zi möna andrö, ba nikaoni Lowalangi niha, moroi si yaŵa, ba khö Keriso Yesu.

 Famarou ba wolo'ö khönia 

III. 15 Ba ha wa'ato ita, si no mo'ahonoa, ba tamanö dödöda; ba na bö'ö ena'ö dödömi, ba i'oroma'ö göi khömi da'ö Lowalangi. 16 Ba heza zi no tarugi, ba böi tabulö'ö ita ba da'ö, wanörö! 17 Mibe'e dalimi ndra'odo, wolo'ö, ya'ami ira talifusö! Mitöngöni zi no si manö wanörö lalara, me no famaedo ndra'aga khömi. 18 Ato sa zanörö lalara, si no asese u'ombakha'ö khömi, ba mowöi göi daŵa hörögu iada'e, ba wangombakha ya'ira, wa no fatiu ira ba röfa Keriso andrö. 19 Amozuara wa'atekiko, Lowalangira dalura, ba ba zaila ita ebua duriara, ba ngawalö hadia ia, ba guli danö, so dödöra. 20 Ba si no banua ita, ba ba zorugo so; moroi ba da'ö göi tadöna-döna sangorifi Zo'aya ya'ita, Yesu Keriso, 21 samali'ö dania botoda, boto ba wa'ide-ide andre, ena'ö faoma ira mbotonia andrö, solakhömi, ba wa'abölö andrö, ba ni'ilania göi ibe'e barö mbawania fefu hadia ia.

Faza 4

Tohu-tohu wamarou tödö 

I. 1 Ba me no si manö, ya'ami ira talifusögu, somasi ndra'o, ba zihulu dödögu, fa'omuso dödögu, ba si no amaedola dakulagu, ba mimanö wangabe'e'ö ya'ami, ba khö Zo'aya, ya'ami, somasi ndra'o. 2 U'andrö khö Gewodia, ba u'andrö khö Zitikhe, ena'ö ha sambua dödö, ba khö Zo'aya. 3 U'andrö sa göi khöu, ya'ugö awögu si lö faröi andrö, tolo ira, si no fa'awö khögu, ba wangombakha turia somuso dödö, awö Gelemeno ba awögu tanöbö'ö ba halöŵö, nitanö töi ba zura wa'auri andrö. 4 Böi yamamalö-malö wa'omuso dödömi, ba khö Zo'aya! ufuli uŵa'ö: Mi'omusoi'ö dödömi! 5 Ya'aboto ba dödö niha fefu wa'ebolo dödömi andrö! No ahatö Zo'aya. 6 Böi mibusi tödö hadia ia, ba gofu: hadia ia mbörö, na so zabu dödömi,  ba mibokai khö Lowalangi, ba wangandrö ba ba wangalulu, yafao wangandrö saoha gölö. 7 Ba irorogö dödömi, awö gera-erami fa'ohahau dödö andrö, khö Lowalangi, sabölö moroi ba gera-era niha fefu, ba khö Keriso Yesu. 8 Ba hadia baero ö, ya'ami ira talifusö, hadia zi duhu, hadia zi so töi, hadia zatulö, hadia zohau-hau, hadia zomasi ita, hadia zatulö dödöda famondrongo, na so hadia ia mbua-bua si sökhi, na so hadia ia nisuno, da'ö mifatou-tou tödömi. 9 Nitöngönimi göi, nitemami andrö, nirongomi, ni'ilami khögu, da'ö milau, ba itolo ami
Lowalangi wa'ohahau dödö andrö.

 Fangandrö saohagölö ba dolo-tolo 

II. 10 Ba no omuso sibai dödögu, ba khö Zo'aya, me no ifuli tokea ami, ba wamatou-tou tödömi soguna khögu; noa sa mifatou-tou föna göi, ba lö lala khömi. 11 Tenga andrö uŵa'ö da'ö, me ambö khögu; noa sa to'ölö ndra'o, ahono dödögu, gofu he wisa khögu. 12 Tola numana ndra'odo, ba tola fahöna khögu; no tefamaha ndra'o, gofu he wisa, ba gofu hadia ia, he sabuso ndra'odo, ba he solofo, he fahöna khögu, ba he ambö. 13 Ulaŵa manö fefu, börö zanga'abölö ya'o andrö. 14 Ba sökhi zui nilaumi, me no mitolo ndra'odo, ba wamakao andrö khögu. 15 Ba mi'ila sa göi, ya'ami banua Wilifi, wa ba mböröta wangombakha turia somuso dödö andrö, me uröi Makedonia, ba sambua lö banua, si lö aefa-aefa khögu, ba wanolo, baero ami, ha ya'ami. 16 Me sodo ba Desalonika göi, ba no mifa'ohe'ö khögu zoguna khögu, mato mendrua. 17 Tenga sangalui buala andrö ndra'odo, ha lua-luania andrö u'alui, si fahöna, ba wangofaya khömi. 18 Ba noa sa ahori utema, ba töra na i khögu; no fahöna khögu, me no utema khö Gefaforito nifa'ohe'ömi andrö, si sökhi sibai hua, sumange omasiö, somasi Lowalangi. 19 Ba a'oi ibe'e khömi dania Lowalangigu fefu zoguna khömi, ba lakhömi, ba khö Keriso Yesu, me no fahöna khönia. 20 Ba nifosumange Lowalangi, Amada, götö-götö wa'ara! Yaduhu.

 Fango'ozui zura 

III. 21 Mi'owai ni'amoni'ö fefu ba khö Keriso Yesu. La'owai ami awögu andre, talifusö. 22 La'owai ami fefu ni'amoni'ö, ba oföna sa zi so yomo khö kaizaro andrö. 23 Ya'ebua dödö Zo'aya ya'ita, Yesu Keriso, ba dödömi andrö!

KOLOSE

Faza 1

Fangowai 

I. 1 Faulo, sinenge Yesu Keriso andrö, moroi ba wa'omasi Lowalangi, ba talifusö andrö, Timoteo, zanura da'e, 2 ba ni'amoni'ö andrö, ba Golose, talifusö samati andrö, ba khö Keriso Yesu. Yafalukha ami wa'ebua dödö ba fa'ohahau dödö, khö Namada Lowalangi.

 Fangandrö saohagölö ba fangandrö salahi 

II. 3 Ma'andrö saoha gölö khö Lowalangi Zo'aya ya'ita, Yesu Keriso, khö Namania, lö mamalö-malö, na mangandröga, salahimi, 4 me no marongo wamatimi andrö khö Keriso Yesu, ba fa'omasi andrö, si so khömi, fa'omasimi ni'amoni'ö fefu. 5 Börö dötönafö andrö, ni'irö'ö khömi, ba zorugo, si no mirongo sa'ae, ba daroma li si duhu andrö, ba duria somuso dödö, 6 si no möi khömi, si mane ba guli danö ma'asagörö göi, ba mowua ba monöi, simane ba khömi göi, i'otarai luo andrö, me mirongo ia, ba me aboto ba dödömi wa'ebua dödö Lowalangi andrö, ba zi duhu. 7 Si mane nirongomi khö Gefafera, awöma ba halöŵö, ni'omasi'ö andrö, enoni Keriso, si lö faröi, ba khömi. 8 Ya'ia göi zangombakha khöma wa'omasimi andrö, soroi ba Geheha. 9 Ba andrö ya'aga göi, lö mabato, i'otarai luo andrö, me marongo, mangandröga, salahimi, ma'andrö, ena'ö tehöna khömi wa'aboto ba dödömi zomasi ia, na tebe'e khömi ngawalö wa'atua-tua fefu, awö ngawalö wangila fefu, soroi ba Geheha; 10 ena'ö amuata dana khö Zo'aya gamuatami, fa böi si lö omasi ia khömi, ena'ö mowua ami, fefu ngawalö mbua-bua si sökhi, ba ena'ö tedou wa'aboto ba dödömi Lowalangi; 11 ena'ö abölö ami, ena'ö tedou khömi fefu ngawalö wa'abölö, dali wa'abölö lakhöminia andrö, ena'ö a'oi so khömi wanaha tödö, awö wa'ebolo dödö, ba ena'ö omuso dödömi, 12 wangandrö saoha gölö khö Nama, si no mangehao ya'ita, ba wanema tana ba niha ni'amoni'ö andrö, ba haga andrö; 13 si no mangefa'ö ya'ita ba wa'abölö zogömi-gömi andrö, si no mamawu'a ya'ita, si no molohe ya'ita ba mbanua Nono wa'omasinia andrö. 14 Ba zi so khöda fangöhöli, fangefa'ö horö andrö.

 Fa'asalaŵa Yesu ba lakhöminia 

III. 15 Famaedo Lowalangi si lö oroma andrö ia, si a'a moroi ba nifazökhi andrö, fefu, hadia ia. 16 Ba khönia sa mbörö wamazökhi hadia ia, fefu, he si so ba zorugo, ba he si so ba guli danö, soroma ba si lö oroma, he si dadao, ba he so'aya, ba he samatörö, ba he salaŵa andrö. Fefu, hadia ia, ba oi ya'ia zamazökhi, ba oi ba khönia, wa tefazökhi, 17 ba ya'ia, ba no föna danö bö'ö fefu, ba ba khönia aro fefu, hadia ia.  Ba ya'ia högö mboto andrö, högö mbanua, ya'ia mböröta, si a'a zi otarai zi mate andrö, ena'ö föna ia, fefu gofu heza. 19 Me no si manö wa'omasi Lowalangi, wa ba khönia monahia zi fahöna andrö, fefu, 20 awö wa ya'ia zangatulö fefu hadia ia, khönia, na i'atulö'ö donia andrö, ba röfania, ya'ia mbörö, he ba zi so ba guli danö, ba he ba zi so ba zorugo. 21 Ya'ami göi, me no fabali ami föna, me no fa'udu ami, ba gera-erami, ba mbua-buami andrö, si lö sökhi, ba no i'atulö'ö ami iada'e, 22 fa'amate andrö, ba mboto nösinia andrö, ba wamali'ö ni'amoni'ö ya'ami, si lö sala, si lö sinegu, fönania; 23 na lö'ö sa atö mamalö-malö wamatimi, na no modane-dane ami, na aro, na lö tebulö ami ba wanötöna andrö, niŵa'ö ba duria somuso dödö andrö, nirongomi, ni'ombakha'ö ba nifazökhi Lowalangi andrö, si so ba guli danö, fefu, si no tobali enoni ndra'o, ya'odo, Faulo andre.

 Halöŵö Waulo 

IV. 24  Iada'e omuso dödögu, ba wamakao andre, salahimi, ba ubönökhi ba nösigu andre zambö na ba wamakao Keriso andrö, salahi mbotonia, banua andrö, 25 ba zi no tobali enoni ndra'odo, dali nihonogöi Lowalangi andrö, nibe'e ba dangagu, ba khömi andrö, ba wamo'ahonoa fangombakha taroma li Lowalangi andrö, 26 si no tobini andrö, si lö oroma, götö-götö wa'ara, ba ba nga'ötö ndra tua andrö, ba iada'e, ba no tefa'ele'ö ia, ba ni'amoni'ö andrö khönia. 27 Khöra edöna Lowalangi i'oroma'ö he wisa wa'ebua lakhömi zi no tobini andrö, ba niha baero, ya'ia Keriso ba khömi, tötönafö lakhömi andrö. 28 Ya'ia ni'ombakha'öma ba madozigö niha, wamarou tödöra, madozigö niha, wamahaö ya'ira ba ngawalö wa'atua-tua, fefu, ena'ö dozi niha mo'ahonoa fa'atulö, ba khö Keriso, mabe'e. 29 Ba khö da'ö sa göi mohalöŵödo, fasöndrado, balazi wa'abölönia, sangabölö'ö sibai ya'odo.

Faza 2

Famarou ba wanga'aro'ö wamati 

I. 1 Omasi sa ndra'o, na mirongo he wisa wa'abu dödögu andrö, börö ami ba ya'ira ba La'odikia, ba dozi si lö irai fa'ila khögu,  2 ena'ö terara dödöra, na no faböbö ira, ba wa'omasi andrö, ba ena'ö lakhamö a'oi so wangila andrö, lö manufa dödö, ena'ö aboto ba dödö zi no tobini andrö, khö Lowalangi, Keriso andrö, 3 ba zi no tobini fefu ngawalö girö-girö fa'atua-tua, awö girö-girö fa'aboto ba dödö. 4 Andrö uŵa'ö da'ö, fa böi ilimo ami niha, ha niha ia, ba huhuo famowöhö. 5 He sa lö botogu andre, ba sodo sa ba khömi tödögu; omuso dödögu, wangila fa'ehao andrö khömi, awö wa'aro dödömi, wamati khö Keriso. 6 Ba si mane fanemami Yesu Keriso, So'aya, si manö göi mitörö lalania, 7 ba khönia yamoŵa'a ami, si tedou-dou, ni'abe'e'ö, ba wamati andrö, dali wamahaö ya'ami andrö; yafahöna khömi wangandrö saoha gölö, 

 Fangelama ba zamaelungu 

II. 8 Mifaigi, fa böi ilimo ami niha, ha niha ia, ba wa'atua-tua niha guli danö andrö, ba ba waya-faya andrö, wolo'ö nifa'ema niha, huku ba niha guli danö; si tenga folo'ö khö Keriso. 9 Ba khönia sa monahia gahonoa wa'alowalangi andrö, ma'afefu, moboto. 10 Ba khönia, wa no fahöna khömi; ba ba zamatörö andrö, fefu, ba ba zalaŵa andrö, fefu, ba no ya'ia högö. 11 Ba khönia göi no muboto ami, tenga ni'amoto'ö tanga, famoto fangeheta boto nösi andrö, famoto khö Keriso andrö, 12 me no teko'o ami, awönia, ba wamayagö idanö andrö; ba khönia göi no mususugi ami, awönia, börö wamati ba wa'abölö Lowalangi andrö, si no manusugi ya'ia moroi ba ngai zi mate. 13 Ya'ami, göi, si no mate föna, ba wanawö-nawö oroisa andrö, ba ba nösimi andrö, si lö muboto, ba no i'orifi, awönia, me no ibe'e bualania khöda lalö andrö fefu, 14 me no ibunu zura gömöda andrö, fangadugö ya'ita andrö, amakhoita andrö, ududa; no iheta, me no i'osö ba röfa; 15 me iheta wangöna zamatörö andrö, ba fangöna zalaŵa andrö, me ibali'ö aya ira, ba zanehe zato, me i'oroma'ö, wa no abölö ia moroi khöra, ba röfa andrö. 16 Ba böi sa'ae yamuhuku ami niha ba ni'a, ba ma ba nibadu, ba ma ba luo ni'amoni'ö, ba ma ba wasulöna, ba ma ba zabato. 17 Lumö zi so dania da'ö, ba khö Keriso mboto. 18 Böi ilimo ami niha, ha niha ia, ba luo zabölö andrö, niha somasi fa'adugu-dugu, ba famosumange mala'ika, niha solo'ö angilatania, si so hokha si lö börö, ba gera-era dödö nösinia, 19 ba si lö molemba ba högö andrö; ba moroi ba da'ö sa tetolo mboto ma'afefu, ba wamaböbö andrö, ba ba nuo, moroi ba da'ö tefaböbö ia, ba manöi, ba wa'ebua andrö nibe'e Lowalangi. 20 Ba na no mate ami, awö Keriso, ba huku niha guli danö andrö, ba hana wa labe'e goroisa khömi, hulö ba zi lö mate na, ba niha guli danö, wanguma'ö: 21 Böi halö! böi a! böi babaya! 22 — ba oi sa atö ba wa'atekiko tebe'e ia, ba wangoguna'ö ya'ia — wolo'ö amakhoita ba famahaö ba niha: 23 fa'atua-tua sa laŵa'ö, ba wame'e sumange si lö mu'oroi'ö, ba ba wa'adugu-dugu, ba ba wamakao boto, ba tenga ba wangöhöndrögö fa'abölö nösi andrö.

Faza 3

Famarou ba wangalui zi so ba zorugo 

I. 1 Ba na no maoso ami, awö Keriso, ba mi'alui zi so si yaŵa, ba zi so Keriso, sidadao ba gambölö Lowalangi. 2 Si so si yaŵa mifatou-tou tödömi, böi si so ba guli danö. 3 Noa sa mate ami, ba no tobini wa'aurimi andrö, awö Keriso, ba khö Lowalangi. 4 Ba na to'ele dania Keriso, fa'aurimi andrö, awena dania to'ele göi ami, awönia, ba lakhömi.

 Famarou ba zatulö 

II. 5 Ba mibunu sa'ae ndroto-ndroto andrö, si so ba guli danö: fohorö, ba fa'ara'i-ra'iö, ba hokha, ba fangisö si lö sökhi, ba fa'omasi gana'a; no famosumange adu da'ö; 6 da'ö fefu mbörö, wa tesao wönu Lowalangi. 7 Ya'ami göi, ba no mitörö da'ö föna, me ba da'ö nahami. 8 Ba iada'e, ba miböhöli göi da'ö fefu: Fönu, ba fa'abao dödö, ba fa'afaito, ba fanandraŵa, ba fehede si lö sökhi, si oroi mbewemi. 9 Böi milimo nawömi, me no miheta niha si tohöna andrö, fabaya nilau-launia andrö, 10 ba me no mi'onukha zi bohou andrö, nibohouni, ba wa'aboto ba dödö andrö, dali wamaedo zamazökhi ya'ia andrö, 11 ba zi lö Dawa Heleni ba lö niha Yehuda, ba lö niboto ba lö si lö muboto, lö niha bö'ö, ba lö Sikito, lö sawuyu, ba lö si tenga sawuyu, ha sambalö Keriso manö, ba dödöra fefu.

 Famarou ba wangomasi'ö awö 

III. 12 Ba me no nitutuyu Lowalangi ami, ni'amoni'ö ba ni'omasi'ö, ba mi'onukha wa'ahakhö dödö, ba fa'ebua dödö, ba fa lö fayaŵa, ba fa'ebolo dödö, ba fanaha tödö. 13 Faoma mibologö dödömi khö nawömi, ba faoma mi'efa'ö zala nawömi khömi, na so zinegu zamösana khö nawönia; si mane fangefa'ö Keriso khömi, si manö göi ami. 14 Ba baero da'ö fefu, ba fa'omasi; da'ö wamaböbö fa'amo'ahonoa. 15 Ba yamufatörö dödömi fa'ohahau dödö andrö, khö Keriso, ba nikaoni ya'ami; ha sambua boto; ba mi'andrö saoha gölö. 16 Yamonaha ba khömi daroma li Keriso andrö, yafahöna; ya'a'oi so wa'atua-tuami, ba wamahaö awömi ba ba wamarou tödöra, sinunö ba umanö ba lailö dödö, yafao wangandrö saoha gölö; misuno Lowalangi ba dödömi. 17 Ba fefu hadia ia nilaumi, he taroma li, ba he halöŵö, ba ba döi Yesu, So'aya, milau ia, fefu, wangandrö saoha gölö khö Lowalangi Ama; Yesu zama'ema.

 Amuata ba zoroiyomo 

IV. 18 Ya'ami ira alawe, mi'o'ö li ndramatua; si manö zi nangea, ba khö Zo'aya. 19 Ya'ami iramatua, mi'omasi'ö ndra'alawe, ba böi abao dödömi khöra. 20 Ya'ami iraono, mifondrondrongo li ndra amami, gofu hadia ia niŵa'ö khömi, da'ö sa ni'omasi'ö, ba khö Zo'aya. 21 Ya'ami ira ama, böi mi'andrö wönu ndraonomi, fa böi ada'u-da'u ira. 22 Ya'ami sawuyu, mifondrondrongo li zokhö botomi, gofu hadia ia niŵa'ö khömi, böi ha ba zanehe ira, si mane niha sangalui fa'omasi niha ira; moroi si'aikö ba dödömi, me no sangata'ufi So'aya ami. 23 Hadia ia nifazökhimi, ba moroi ba dödö milau ia, hulö na khö Zo'aya, ba na tenga ba niha, 24 me no mi'ila, wa khö Zo'aya mitema dania luo, ondröita andrö; enoni Zo'aya, Keriso, ami. 25 Itema sa zulö zi lö atulö andrö, nilaunia, solau si lö atulö, ba lö ebua dödö zambuana.

Faza 4

Famarou ba wangandrö 

I. 1 Ya'ami sokhö niha bö'ö, hadia zatulö, hadia zi nangea, da'ö milau ba zawuyu andrö, me no mi'ila, so Zo'aya ya'ami göi ba zorugo. 2 Böi miböhöli wangandrö; böi mörö ami ba da'ö, yafao wangandrö saoha gölö. 3 Ba ya'itörö göi limi ndra'aga, ba da'ö, ena'ö ifolala khöma Lowalangi daroma li andrö, ba wangombakha si no tobini andrö, khö Keriso, da'ö göi mbörö, wa no murate ndra'o. 4 Ena'ö u'ila ubokai ia, ba ena'ö u'ila u'o'ö niŵa'ö khögu, wangombakha. 5 Böi zi lö atua-tua ami, ba wolau nilaumi, ba zi so baero andrö, ba mifaigi ginötö, si göna. 6 Böi tebulö khömi wangehao fehedemi, nilau asio, fa mi'ila, he miwisa wanema li zamösana.

 Fango'ozui zura 

II. 7 Fefu hadia ia, ba khögu andre, ba i'ombakha'ö khömi dania Tikhiko, talifusö ni'omasi'ö andrö, enoni si lö faröi andrö, awögu sangai halöŵö, ba khö Zo'aya. 8 Da'ö mbörö, wa ufatenge ia khömi, ena'ö mirongo he wisa ba khöma andre, ba ena'ö irara dödömi. 9 Awönia Gonesimo, talifusö andrö, si lö faröi, ni'omasi'ö, banuami. La'ombakha'ö dania khömi fefu, he wisa ba da'e. 10 I'owai ami Arisaro, awögu nikuru andrö, ba Mareko, talifusö Mbaranaba andrö, ba nitemami oroisa — na irugi ami, ba mifa'amöi ia khömi — 11 ba Yesu andrö, sotoi Yuso. Ha da'ö nawögu niha niboto, sohalöŵö ba mbanua Lowalangi; no tobali fondrara dödögu ira. 12 I'owai ami Efafera, banuami andrö, enoni Keriso Yesu; lö tebulö wa iforege wangandrö, salahimi, ena'ö abe'e ami, ena'ö mo'ahonoa, ba ena'ö faduhu sibai dödömi, ba zomasi Lowalangi andrö, fefu. 13 Ufaduhu'ö khömi, ba khönia andrö, wa no erege dödönia, börö ami ba banua La'odikia andrö ba banua Hierafoli. 14 I'owai ami Luka, doto andrö, ni'omasi'ö, ba Dema. 15 Mi'owai dalifusö andrö, ba La'odikia, ba Nimefa, ba banua andrö, baomo khönia. 16 Ba na no mubaso zura andre, ba khömi, ba mibe'e nibaso ba mbanua ba La'odikia göi, ba ena'ö tebaso göi ba khömi zura ba mbanua La'odikia andrö. 17 Ba mimane khö Arikhifo andrö: "Faigi halöŵö andrö nitemau ba khö Zo'aya, fa ö'asiwai." 18 Fangowaigu da'e, tangagu zanura, tanga Waulo andre. Mitörö-törö tödömi rategu andre. Yafalukha ami wa'ebua dödö.

TESALONIKA I

Faza 1

Fangowai ba fangandrö saohagölö 

I. 1 Faulo zanura da'e ba Siliwano ba Timoteo, ba mbanua andrö, ba Desalonika, ba khö Lowalangi Ama, ba ba khö Zo'aya, Yesu Keriso. Yafalukha ami wa'ebua dödö ba fa'ohahau dödö.

 Fangandrö saoha gölö ba wamati mbanua Desalonika 

II. 2 Lö mamalö-malö wangandröma saoha gölö khö Lowalangi. 3 ba khömi andrö, fefu, itörö lima ami, na mangandröga; lö aetu wa itörö tödöma mbua-bua wamatimi andrö, ba fa'owölö-ölö wa'omasimi, ba fa'anau gölö wanötönami andrö, khö Zo'aya ya'ita, Yesu Keriso, föna Namada Lowalangi, 4 me no aboto ba dödöma, wa no nitutuyu ami, ya'ami ira talifusö, ni'omasi'ö Lowalangi, 5 me no irugi ami turia somuso dödö andrö, khöma, tenga ha ba li, no fao göi wa'abölö ba Eheha ni'amoni'ö, ba no abölö wa lö aiŴö; mi'ila sa he wisa ndra'aga, ba khömi andrö, börö ami. 6 Ba no tobali solo'ö khöma ami ba solo'ö khö Zo'aya, me no mifonaha daroma li andrö; no oya zi fao famakao, ba no omuso dödömi, moroi khö Geheha ni'amoni'ö; 7 ba no' tobali famaedo ami ba zamati fefu, ba Makedonia ba ba Nakhaya. 8 Moroi ba khömi sa terongo daroma li Zo'aya andrö, tenga ha ba Makedonia ba ba Nakhaya, no ba mbanua bö'ö fefu teturia wamatimi ba Lowalangi, tobali alakha lö'ö sa'ae itörö lima. 9 Ya'ira sa zanutunö, he wisa we'amöima ba khömi, ba he wisa wamulimi ya'ami ba Lowalangi, wondröi adu andrö, ba wolo'ö khö Lowalangi sauri andrö, si ndruhu, 10 ba ba wombalo-mbaloi Ononia andrö, moroi ba zorugo, nisusuginia moroi ba ngai zimate, Yesu, sangefa'ö ya'ita ba wönu dania andrö.

Faza 2

Fa'omasi Waulo ba mbanua Desalonika 

I. 1 Mi'ila sa, ya'ami ira talifusö, wa no tenga zaya-zaya gölö we'amöima ba khömi. 2 Noa sa ma'abe'e'ö ndra'aga, ba khö Lowalangida, me no mataögö ua wamakao ba me no la'osiwawöi ndra'aga, ba Wilifi, nirongomi, ba wangombakha khömi turia somuso dödö andrö khö Lowalangi; no oya zi fao famakao. 3 Tenga sa moroi ba wa'elungu wangombakha'öma, ba tenga moroi ba walösökhi, ba tenga ba wa'onekhe; 4 me no iŵa'ö Lowalangi tola ndra'aga, tola ibe'e ba dangama duria somuso dödö andrö, ba muhede ndra'aga, tenga afuma la'omasi'ö ndra'aga niha, afuma i'omasi'öga Lowalangi andrö, sanandraigö tödöma. 5 Lö'ö sa marai masuno niha, wondrönisi ya'ira, mi'ila, ba lö nibini'öma tödöma, wangalui harema; Lowalangi zangila. 6 Lö'ö göi ni'aluima sumange ba niha, he ba khömi, ba he ba niha bö'ö; tola sa ma'ebua'ö ndra'aga mena'ö, me no sinenge Keriso ndra'aga; 7 ba no mahaogö-haogö, ba khömi, hulö zamaenu ono, ba wondrorogö ononia. 8 Si manö wehulu dödöma khömi, ba no aoha gölöma, tenga ha turia somuso dödö andrö khö Lowalangi mafa'ema khömi, nosoma göi, ba no khömi, me no omasiga ami. 9 Dörö itörö tödömi, ya'ami, ira talifusö, wa'erege dödöma ba famakaoma andrö; bongi ma'ökhö mohalö-halöŵö ndra'aga, ena'ö samösa lö'ö, ba khömi, sabu tödö ba khöma andre, me maturiagö khömi duria somuso dödö andrö, khö Lowalangi. 10 No anehe ami ba no anehe Lowalangi wa'ohau-hauma ba fa'atulö dödöma andrö, awö wa no lö sinegu khöma, ba khömi samati andrö. 11 Mi'ila he wisa wango'ouma ya'ami, dozi ami, ba he wisa wamarouma tödömi, hulö nama khö nononia, 12 ba he wisa wamaduhu'öma khömi, ena'ö mihaogö mbua-buami, ena'ö si nangea khö Lowalangi andrö, sogaoni ya'ami banuania, ba ba lakhömi andrö khönia.

 Famonaha turia somuso dödö 

II. 13 Andrö lö mabato, göi wangandrö saoha gölö khö Lowalangi, me no mifonaha daroma li Lowalangi andrö, nirongomi khöma, tenga si mane taroma li niha, no si mane si ndruhunia, simane taroma li Lowalangi, si no abölö göi ba dödömi, ba dödö zi no mamati andrö. 14 Noa sa solo'ö ami, ya'ami ira talifusö, no mi'o'ö ba mbanua Lowalangi andrö, si so ba Yudaia, ba khö Keriso Yesu, me no mitaögö göi wamakao si manö, ba dalifusömi, si mane ya'ira ba niha Yehuda, 15 si no mamunu göi So'aya, Yesu, awö zama'ele'ö andrö, si no molohi ya'aga göi; lö omasi Lowalangi ira, ba no fa'udu ira ba niha fefu; 16 sanenaŵa ya'aga ba wangombakha ba niha baero, ena'ö te'orifi ira, ba wamönökhi horöra; lö mamalö-malö. Ba no göna ira fönu Lowalangi, fondrege.

 Fehulu dödö Waulo 

III. 17 Ba ya'aga andre, ya'ami ira talifusö, me lö ya'ami khöma, si lö arara — fa lö i'ila ami höröma, tenga fa lö ba dödöma ami — ba no humulu sibai dödöma, ena'ö fa'ila bawa ita,omasi sibai ndra'aga. 18 Andrö möiga khömi mena'ö, ya'odo andre, Faulo, samuza ba samuza tö zui, ba no itimbaga Satana. 19 Ha niha sa dötönaföma ba fa'omuso dödöma ba takulama, fanuno ya'aga? Tenga ya'ami göi, föna Zo'aya ya'ita andrö, Yesu, ba wa'asonia andrö dania?  20 Ya'ami sa lakhömima ba fa'omuso dödöma.

Faza 3

Soso dödö Waulo ba mbanua Desalonika 

I. 1 Andrö edönaga, ha ya'aga zi toröi furi ba Natena, me no tebai mataha sa'ae, 2 ba no mafatenge Dimoteo andrö, talifusöma, enoni Lowalangi andrö, ba duria somuso dödö andrö khö Keriso, ba wangabe'e'ö ya'ami, ba ba wamarou tödömi, ba wamatimi andrö, 3 ena'ö lö sangiwa tödö, ba wamakao andrö, noa sa mi'ila wa no nihonogöi khöda da'ö. 4 Me soga khömi göi sa'ae, ba no mahönagö maŵa'ö khömi, göna dania ita famakao, ba no itörö ba no mi'ila. 5 Andrö göi wa no ufatenge, me tebai utaha sa'ae, ba wamaigi famatimi andrö, ma no itandraigö ami sanandraigö andrö, ba ma no tobali zaya-zaya gölö halöŵöma andrö.

 Terara dödönia me lö tebulö wolo'öra 

II. 6 Ba iada'e, me no mangawuli khöma Dimoteo, moroi ba khömi, me no ituriagö khöma wa'asökhi wamatimi ba fa'asökhi wa'omasimi, awö wa lö'ö manö olifu ami ndra'aga, awö wehulu dödömi, ba wangila ya'aga, si mane fehulu dödöma, ba wangila ya'ami; 7 andrö wa no terara dödöma, ba khömi andrö, ya'ami ira talifusö, ba wa'afökhö andrö fefu, ba ba wamakao andrö khöma, börö wamatimi andrö; 8 noa sa auri ndra'aga iada'e, na abe'e ami ba khö Zo'aya.

 Fangandrö salahi 

III. 9 Hadia sa zulö, zi tola mabe'e khö Lowalangi, fangandrö saoha gölönia, ba khömi andrö, ba wa'omuso dödöma andrö fefu, ba khömi, föna Lowalangida? 10 Bongi ma'ökhö ma'abölögö sibai wangandrö, ena'ö fa'ila bawa ita, ba ena'ö ma'asiwai hadia ia zambö na, ba wamatimi andrö. 11 Ba ya'ia, Lowalangi, Amada, ba yamufolala ndra'aga khömi ba So'aya ya'ita andrö, Yesu. 12 Ba khömi, ba yamudou'ö So'aya wa'omasimi nawömi ba fa'omasimi niha fefu, si mane fa'omasima ami göi, ena'ö fahöna, 13 ba wanga'aro'ö tödömi, ena'ö lö sinegu, ba wa'ohau-hau, föna Namada Lowalangi, ba wa'aso Zo'aya ya'ita, Yesu, na fao ni'amoni'ö andrö khönia, fefu. Yaduhu.

Faza 4

Famarou ba wa'ohau-hau dödö 

I. 1 Ba hadia na baero ö, ya'ami ira talifusö, ba ma'andrö khömi, ba mafarou dödömi, ba khö Zo'aya ya'ita andrö, Yesu; ena'ö tedou
manö na wanörömi lala andrö, nirongomi khöma, he wisa ia, he wisa zomasi Lowalangi, si mane fanörömi sa'ae. 2 Noa sa mi'ila hadia goroisa, nibe'ema khömi, moroi khö Zo'aya ya'ita andrö, Yesu. 3 Da'ö sa wa'omasi Lowalangi fangohau-hau'ö ya'ami, ena'ö lö mibabaya wohorö, 4 ena'ö ila i'alui ndrongania zamösana, ena'ö ohau-hau, ba ena'ö lö hadia ia zaila ita. 5 Böi omasi ami mohorö-horö, si mane niha baero andrö, si lö mangila Lowalangi. 6 Ba fa böi ilimo dalifusönia zamösana, ba waniaga, ba böi i'alani: oi sa nihuku Zo'aya dania da'ö, si mane ni'ombakha'öma khömi sa'ae göi, si mane nifaduhu'öma khömi. 7 Tenga sa ba walösökhi, me ikaoni ita Lowalangi, ba wangohau-hau'ö ya'ita ikaoni ita. 8 Andrö sa, na so zangositengagö da'ö, ba tenga niha i'ositengagö, Lowalangi i'ositengagö, same'e göi Eheha ni'amoni'ö andrö khömi.

 Famarou ba wangomasi'ö talifusö 

II. 9 Ba ba wangomasi'ö talifusö andrö, ba alakha lö masura khömi hadia ia; ya'ami andrö, ba noa sa ifahaö Lowalangi, ena'ö faoma mi'omasi'ö nawömi. 10 Ba milau sa'ae da'ö, ba dalifusö andrö, fefu, ba danö Makedonia ma'asagörö. Ba mafarou dödömi, ya'ami ira talifusö, ena'ö tedou-dou manö na khömi, 11 ba ena'ö mi'alui, fa ahono ami, fa ifaigi zamösana hadia ia khönia, ba ihalö halöŵönia, simane niŵa'öma khömi; 12 ena'ö lö sinegu zi so baero andrö, khömi, ba ena'ö lö moguna khömi niha bö'ö.

 Sanandrösa ba zi mate 

III. 13 Balö edöna mabini'ö khömi, ya'ami ira talifusö, he wisa ba zi no mate andrö, fa böi abu dödömi, si mane tanöbö'ö andrö, si lö fanötöna. 14 Na mamati ita sa, no mate Yesu ba no ifuli auri, ba ba zi manö göi ifafatörö'ö khö Yesu Lowalangi zi no mate andrö, awönia. 15 Taroma li Lowalangi sa niŵa'öma andre khömi: ya'ita andre, sauri, si tosai, irugi wa'aso Zo'aya andrö, ba tenga föna zi no mate ita dania. 16 Ya'ia dania, So'aya, zi möi mitou, moroi ba zorugo, na so we'ao andrö, na mu'ao zatua mala'ika andrö, na tefoli dorofe Lowalangi andrö, ba oföna maoso zi no mate andrö, ba khö Keriso. 17 Awena dania tefazaŵa ita, ya'ita sauri, si tosai, ba lawuo. fao ita khöra, ba wamaondragö So'aya, ba dalu mbanua; ba tobali awö Zo'aya ita, silö mamalö-malö. 18 Andrö faoma mibe'e fondrara dödö nawömi daroma li andre.

Faza 5

Lö sangila inötö wa'aso Zo'aya 

I. 1 Ba ba mbaŵania, ba ba ginötönia andrö, ba lö moguna khömi lasura khömi hadia ia, ya'ami ira talifusö. 2 Ya'ami sa'ae zangila sibai hulö wa'aso zanagö, ba zi bongi, si manö wa'aso mbawa Zo'aya andrö dania. 3 Na laŵa'ö'sa'ae dania: No atulö, no ahono; awena dania i'ozumagö ikhamö ira fa'atekiko, hulö si mane fa'afökhö hulu ba zanabina, ba tebai moloi ira.

 Böi mörö ba wombase'ö 

II. 4 Ba ya'ami, ira talifusö, ba tenga si so ba zogömi-gömi, fa ikhamö ami baŵa andrö hulö zanagö. 5 Ono haga sa ami fefu, ono zi ma'ökhö; tenga ba zi bongi so ita, ba tenga ba zogömi-gömi. 6 Ba böi mörö-mörö ita, si mane tanöbö'ö andrö, ena'ö si no maoso ita, si lö mabu-mabu. 7 Si mörö sa, ba ba zi bongi mörö, ba si mabu andrö, ba ba zi bongi mabu. 8 Ba ya'ita, me no ba zi ma'ökhö ita, ba böi mabu-mabu ita, ta'obaru göröba famati andrö, ba öröba fa'omasi, ba ta'otakula dakula andrö, fanötöna fangorifi. 9 Tenga sa ba wamatörö fönu khöda
ihonogöi ita Lowalangi, ha ba wanöndra fangorifi, ba khö Zo'aya ya'ita, Yesu Keriso,  10 si no mate salahida, ena'ö auri ita, fao khönia, awönia, he si no maoso, ba he si mörö ita. 11 Andrö faoma mifarou dödö nawömi, ba faoma mitolo nawömi, si mane folaumi sa'ae göi.

 Famarou tödö 

III. 12 Ba ma'andrö khömi, ya'ami ira talifusö, böi zi lö aboto ba dödömi zino erege tödö wohalöŵö ba khömi, ba fönami andrö, ba khö Zo'aya, samobawa lala khömi. 13 ba böi zi lö mifosumange ira, ba mi'omasi'ö sibai ira, börö halöŵöra andrö. Böi mifagua-gua
khö nawömi! 14 Ba mafarou dödömi, ya'ami ira talifusö, mitegu zi lö atulö folo'ö huku, mirara dödö zabu tödö; mitolo zambö fa'abölö, mibologö dödömi khöra fefu. 15 Mifaigi, fa böi falukha zanulöni si lö sökhi awönia si lö sökhi; ba böi mifamalö-malö wangalui folau si sökhi, he khö nawömi, ba he ba niha bö'ö fefu. 16 Böi mamalö-malö wa'omuso dödömi. 17 Böi aetu-aetu wangandrömi. 18 Fefu hadia ia, ba mi'andrö saoha gölö; da'ö sa zomasi Lowalangi, ba khö Keriso Yesu, ba khömi. 19 Böi mibunu Geheha andrö. 20 Böi mi'ositengagö wama'ele'ö andrö. 21 Mitandra fefu, hadia ia, ba si sökhi, ba mihalö khömi. 22 Si lö sökhi, fefu, hadia ia ngawalö, ba böi mibabaya.

 Fango'ozui zura 

IV. 23 Ba ya'ia, Lowalangi wa'ohahau dödö andrö, ba yamufaulugö wangehao ya'ami, ena'ö terorogö gehehami, awö nosomi, awö mbotomi, fa lö hadia ia, fa lö sinegu, irugi wa'aso Zo'aya ya'ita andrö, Yesu Keriso! 24 Lö faröi zogaoni ya'ami andrö, ya'ia göi zamalua dania. 25 Mi'angandrö, salahima, ya'ami ira talifusö. 26 Mi'owai dalifusö fefu fa'agosa bawa ni'amoni'ö andrö. 27 Ube'e ba hölu ami, khö Zo'aya, fa mifabaso'ö zura andre, ba dalifusö fefu. 28 Yafalukha ami wa'ebua dödö Zo'aya ya'ita, Yesu Keriso.

TESALONIKA II

Faza 1

Fangowai 

I. 1 Faulo zanura da'e ba Siliwano ba Timoteo, ba mbanua andrö ba Desalonika, ba khö Namada, Lowalangi, ba ba khö Zo'aya, Yesu Keriso. 2 Yafalukha ami wa'ebua dödö, khö Namada Lowalangi ba khö Zo'aya, Yesu Keriso. 

 Fa'omuso dödö ba wa'abe'e mbanua Desalonika 

III. 3 Mo'ömö ndra'aga khö Lowalangi, lö mafamalö-malö wangandrö saoha gölö khönia, börö ami, ya'ami ira talifusö; si manö zi nangea, me manöi sibai wamatimi, ba dozi ami, ba tedou-dou wa'omasimi nawömi. 4 Tobali masuno ndra'aga, ba mbanua Lowalangi misa, ba khömi andrö, börö wa'anau gölömi ba famatimi andrö, ba wolohi andrö fefu, khömi, ba ba wamakao andrö, nitahami. 5 Tandra wanguhuku Lowalangi andrö da'ö, fanguhuku si no atulö, wa tola khömi dania mbanua Lowalangi andrö, da'ö sa göi mbörö, wa mitaha wamakao. 6 Me atulö sa atö ba Lowalangi, tesulöni wamakao ba zamakao ya'ami; 7 ba khömi, nifakao andrö, ba fangokafu dödö, awöma, na to'ele dania Zo'aya, Yesu, moroi ba zorugo, awö mala'ika wa'abölönia andrö, 8 ba hola-hola galitö, na ilau mbalö ba zi lö aboto ba dödö Lowalangi, ba ba zi lö molo'ö turia somuso dödö andrö, khö Zo'aya ya'ita, Yesu. 9 Göna fotu dania ira, fa'atekiko si lö aetu, moroi ba mbawa Zo'aya, ba moroi ba lakhömi wa'abölönia andrö, 10 na so ia, ba wamolakhömi ya'ia, ba niha ni'amoni'ö andrö khönia, ba ba wame'e sahöli-höli dödö ya'ia, ba zamati andrö, fefu — me no faduhu dödömi, ba wamaduhu'öma andrö — na luo da'ö.

 Fangandrö salahi 

III. 11 Andrö göi lö mafamalö-malö wangandrö, salahimi, ena'ö ibe'e Lowalangida, si nangea nikaoni ami; ba ena'ö iforege wamo'ahonoa fa'omasimi zi sökhi, awö halöŵö wamati andrö, 12 ena'ö tefolakhömi döi Zo'aya ya'ita andrö, Yesu, ba khömi, ba ena'ö tefolakhömi ami, ba khönia, dali wa'ebua dödö Lowalangida andrö ba fa'ebua dödö Zo'aya, Yesu Keriso.

Faza 2

Fangawuli Keriso ba samaelungu sebua andrö 

I. 1 Ba ma'andrö khömi, ya'ami ira talifusö, ba wa'aso Zo'aya ya'ita, Yesu Keriso andrö, ba ba wangowulo ya'ita khönia, 2 fa böi alio mangiwa dödömi, ba böi alio tokea, he ba geheha, ba he ba daroma li, ba he ba zura, hulö na ya'aga zama'ohe'ö, hulö na no irugi luo Zo'aya andrö.

3 Böi ifaelungu ami niha, gofu he wisa; lö'ö sa tola lö itörö ua fa'aheta andrö, ba lötolalö oroma ua niha golalöŵa andrö, ono wa'atekiko andrö 4 si fa'udu andrö, sangebua'ö ya'ia, moroi ba zotöi Lowalangi ba moroi ba zotöi ni'amoni'ö fefu, tobali dumadao ia ba gosali Lowalangi andrö, ba ibali'ö Lowalangi ia. 

5 Hadia, lö itörö tödömi, wa no uŵa'ö khömi da'ö, me sodo khömi na? 6 Ba iada'e, ba no mi'ila hadia zanaha na inötö wa'oromania andrö. 7 Noa sa abölö zi tobini andrö, olalöŵa andrö, hatö sanaha andrö, irege da'e, niheta. 

8 Ba awena dania oroma zo'olalöŵa andrö, nifakiko Zo'aya, Yesu, dania, Eheha mbawania andrö, nifufunia dania lakhömi wa'asonia andrö. 9 Fa'abölö Zatana wama'aso ya'ia, oi so wa'abölö ba tandra ba ila-ila faya, 10 ba oi so wamaelungu horö andrö, ba zi tetibo andrö, sulö wa lö nifonahara fa'omasi zi duhu andrö, fangorifira mena'ö. 

11 Ba andrö ifa'ohe'ö khöra Lowalangi zabölö wamaelungu, ena'ö faduhu dödöra ba waya andrö. 12 ena'ö tehuku fefu zi lö faduhu tödö ba zi duhu andrö, si no omasi si lö atulö.

 Famarou ba wa lö mangiwa dödö 

II. 13 Ba ya'aga, ba mo'ömö khö Lowalangi, böi mamalö-malö wangandröma saoha gölö khönia, börö ami, ya'ami ira talifusö, ni'omasi'ö, me no itutuyu ami Lowalangi, i'otarai mböröta, ba wangorifi andrö, ba wangohau-hau Geheha andrö, ba ba wamati ba zi duhu, 14 ba nikaoninia ya'ami, turia somuso dödö andrö khöma ba wangalui lakhömi andrö, khö Zo'aya ya'ita, Yesu Keriso. 

15 Ba mi'abe'e'ö ami, ya'ami ira talifusö, ba böi miböhöli gamakhoita andrö, ni'ombakha'ö khömi, he ba daroma li, ba he ba zura andrö khöma.

16 Ba ya'ia, So'aya ya'ita, Yesu Keriso ba Lowalangi, Amada, si no mangomasi'ö ya'ita, ba si no mame'e fondrara dödö khöda, si lö aetu, awö wanötöna, si sökhi, ba wa'ebua dödö, 17 ba yamurara dödömi ba yamu'a'aro'ö ba ngawalö mbua-bua fefu, ba ba ngawalö daroma li, si sökhi.

Faza 3

Famarou ba wangandrö 

I. 1 Ba hadia na mbö'önia, ya'ami ira talifusö, ba mi'angandrö, salahima ena'ö alio terongo misa daroma li Zo'aya andrö, ba ena'ö tefolakhömi, si mane ba khömi, 2 ba ena'ö te'efa'ö ndra'aga ba niha andrö, si lö tödö, ba si lö sökhi; lö'ö sa dozi mamati. 3 Ba lö'ö sa faröi Zo'aya, ba ya'ia zangabe'e ya'ami, ba irorogö ami, itimba khömi zi lö sökhi andrö. 4 Ba madöna-döna khömi, ba khö Zo'aya, mi'o'ö niŵa'öma khömi, he iada'e, ba he dania. 5 Ba ya So'aya zamatörö tödömi ba wa'omasi Lowalangi andrö, ba ba wanaha tödö andrö, khö Keriso.

 Fanegu zi lö sökhi bua-bua 

II. 6 Ba maŵa'ö khömi, ya'ami ira talifusö, ba döi Zo'aya ya'ita andrö, Yesu Keriso, mifabali ami ba dalifusö si lö sökhi bua-bua, gofu ha niha ia, si lö manörö lala nirongora khöma. 

7 Noa sa mi'ila he wisa wolo'ö khöma; lö'ö sa nitöröma si lö göna, ba khömi andrö; 8 ba lö'ö göi nihalöma balazo, si lö nibe'ema böli, noa sa erege dödöma, ba no akao ndra'aga, wohalöŵö, bongi ma'ökhö, fa böi abu dödömi khöma, ha niha ami. 9 Tenga fa lö tola mena'ö, ba ena'ö mabe'e famaedo ndra'aga khömi, ena'ö mi'o'ö khöma. 10 Da'ö sa göi niŵa'öma khömi, me soga khömi; si lö edöna mohalöŵö, ba böi yamanga göi. 11 Noa sa marongo, so ösa ba khömi zi lö sökhi bua-bua, ma'ifu lö mohalöŵö, molau faya-faya.

12 Ba da'ö niŵa'öma ba zi manö, ba mafarou dödöra, ba khö Zo'aya, Yesu Keriso: ena'ö lahonogö ira ba halöŵöra, ba ena'ö la'a gölöra, balazora. 13 Ba ya'ami ira talifusö, ba böi atage ami wolau si sökhi. 14 Ba na so zi lö molo'ö niŵa'öma andrö, ba zura, ba böi olifu ami, böi fahuwu ami khönia, ena'ö aila ia. 15 Ba böi hulö zi fa'udu ami khönia, ba mitegu ia, si mane si fatalifusö.

 Fango'ozui zura 

III. 16 Ba ya'ia, So'aya fa'ohahau dödö andrö, ba yamube'e khömi wa'ohahau dödö andrö, böi yamamalö-malö, gofu he wisa lala. Yamutolo ami fefu So'aya. 17 Fangowaigu da'e, tangagu zanura, tanga Waulo andre; da'ö dandra ba zuragu fefu, si manö wanuragu. 18 Yafalukha ami fefu wa'ebua dödö khö Zo'aya ya'ita, Yesu Keriso.

TIMOTEO I

Faza 1

Fangowai 

I. 1 Faulo zanura da'e, sinenge Keriso Yesu andrö, dali goroisa Lowalangi, sangorifi ya'ita, ba oroisa Keriso Yesu andrö, tötönaföda, 2 khö Dimoteo andrö, si ndruhu nononia andrö, ba wamati. Yafalukha'ö wa'ebua dödö ba fa'ahakhö dödö ba fa'ohahau dödö, khö Namada Lowalangi, ba khö Keriso Yesu, So'aya ya'ita.

 Fangelama ba zamaelungu andrö 

II. 3 Si mane famarougu tödöu, fa ö'iagö Nefeso, me möido ba Makedonia, ena'ö öŵa'ö khöra ösa, böi lafaehusi wamahaö, 4 ba böi la'o'ö gamaedola andrö, ba fanutunö nga'ötö andrö, si lö aetu, famobörö wagua-guasa, moroi ba wogunania ba wamatörö Lowalangi banuania andrö, ba wamati.

5 Ba ba da'ö moguna goroisa, ba wanga'asogö fa'omasi, soroi ba dödö si no ohau-hau, ba ba dödö si lö fategu, ba ba wamati si lö famini; 6 noa sa so ösa zi no mondröi da'ö, solau huhuo si lö boto.

7 No labali'ö samahaö ba goroisa ira, ba lö saboto ba dödöra, he niŵa'öra, ba he nifaduhu'öra. 8 Ba no ta'ila, si sökhi goroisa andrö, na atulö wamoguna'ö niha ya'ia, 9 na no i'ila, tenga ba zatulö goroisa andrö, ha ba zolalö, ba ba zi lö mamondrongo li, ba ba zi no mangerogö Lowalangi, ba ba zamazökhi horö, ba ba zi lö ohau-hau, ba ba zi lö sökhi, ba zamunu ama, ba ba zamunu ina, ba ba zange'e, 10 ba ba zohorö, ba ba zohoröni ono matua, ba zanagö niha, ba ba zofaya-faya, ba ba zi möi ba hölu ba zi lö duhu, ba ma hadia ia mbö'önia, si lö faudu ba wamahaö si ndruhu andrö, 11 dali duria somuso dödö andrö, turia lakhömi Lowalangi sohahau tödö andrö nibe'e ba dangagu.

 Fanuno wa'ebua dödö Lowalangi 

III. 12 U'andrö saoha gölö khö Keriso Yesu, So'aya ya'ita, sangabölö'ö ya'o, me no iŵa'ö tödönia, lö faröi ndra'ö, me ifataro ndra'o ba halöŵö andrö, 13 ya'odo andre, sanandraŵa föna ba solohi ba sangosiwawöi; ba no falukhado wa'ahakhö dödö, me lö'ö na u'ila watahögö, me ulau da'ö, me lö faduhu dödögu na.

14 Bo no fahöna wa'ebua dödö Zo'aya ya'ita andrö, awö wamati ba awö wa'omasi andrö, ba khö Keriso Yesu. 15 Si ndruhu daroma li andrö ba si nangea tafonaha manö, wa no möi ba guli danö Keriso Yesu, ba wangorifi si so horö; sebuara ndra'odo. 16 Ba andrö tehakhösi tödö ndra'o, ena'ö ba khögu, ba zebua honö andrö, i'oigö wangoroma'ö fa'ebolo dödönia Yesu Keriso, duma-duma ba zamati khönia dania ba wanema fa'auri si lö aetu. 17 Ba razo zi lö aetu andrö, si lö tebulö, si lö oroma, Lowalangi si ha samösa andrö, ba nifosumange ba nisuno, irugi zi lö aetu. Yaduhu.

 Oroisa khö Dimoteo 

IV. 18 Da'ö goroisagu khöu, ya'ugö onogu Timoteo, dali li wama'ele'ö andrö föna, nitandrösaigö khöu, ena'ö ö'o'ö da'ö, wolau fasöndrata andrö, si sökhi, 19 ba ena'ö lö öböhöli wamati, ba ena'ö lö tebulö wa lö sinegu dödöu khöu; noa sa so ösa zi no manibo da'ö, ba no taya wamatira, hulö zaboto owo. 20 Ya'ia khö ndra Himenaio Alesandro, nitou'ögu ba danga Zatana, ena'ö te'otu'ö ira, fa böi sa'ae manandraŵa.

Faza 2

Famarou ba wangandrö 

I. 1 Ba si föföna sibai, ba ufarou dödömi ba wangalulu ba ba wangandrö, ba ba wangandrö salahi nawö, ba ba wangandrö saoha gölö; mifarahugö niha fefu. 2 Mifarahugö razo ba salaŵa, fefu, ena'ö ahono ita, ba ena'ö lö hadia ia, ena'ö a'oi so wolo'ö khö Lowalangi, awö wa'amoadu.

3 Da'ö zi sökhi, da'ö zomasi Lowalangi, sangorifi ya'ita, 4 somasi na ahori te'orifi niha, na dozi lasöndra wa'aboto ba dödöra zi duhu. 5 Ha sa samösa Lowalangi, ba ha samösa zama'ema ba gotaluara Lowalangi niha, ya'ia niha andrö, Keriso Yesu, 6 si no mame'e ya'ia, höli niha fefu, nifaduhu'ö ba ginötönia,

7 Ba nifataro ya'o sangombakha ba sinenge — si duhu niŵa'ögu, tenga faya — samahaö niha baero, ba wamati ba ba zi duhu.

 Amuata ba gangowuloa migu 

II. 8 Ba da'ö zomasido: mangandrö ndramatua, gofu heza so ira, lafazaŵa danga ni'amoni'ö, si lö fönu ba si lö fagua-guasa.
9 Si manö göi ndra'alawe, ndramangehao baru soadu, ba yafao wa'aila ba fa'amoadu; böi fondrandra bu ba mani-mani ba nukha sebua böli,
10 hadia zi nangea ba ndra'alawe sanguma'ö sangata'ufi Lowalangi ira; bua-bua si sökhi wangehaora.
11 Ya'ahono-hono ndra'alawe, wamahaö ya'ia, ya'a'oi so wolo'önia li.
12 Lö utehe ba ndra'alawe wamahaö niha bö'ö, ba he famatörö iramatua, yamuhonogö ia.
13 Oföna sa tefazökhi Gadamo, awena Khawa.
14 Ba tenga Adamo nifaelungu, ba ira alawe nifaelungu, isawö goroisa.
15 Ba ni'orifi sa ia, ba wadono, na lö aefa khöra wamati ba fa'omasi ba fangohau-hau, awö wa'amoadu.

Faza 3

Si sökhi amuata zanaro 

I. 1 Si ndruhu daroma li andre: Na so zangalui halöŵö zatua niha Keriso andrö, ba halöŵö si sökhi i'alui.
2 Ba satua andrö, ba böi mosinegu, böi samodombua donga, böi sambö era-era, ha satua-tua, si sökhi böwö, same'e-me'e gö dome, sangila mamahaö.
3 Böi samadu-madu tuo, ba böi si fabago-bago, ha sebolo tödö, si lö fagua-gua, si lö omasi ana'a;
4 sangila mangehao, wamatörö soroiyomonia, si so ono solo'ö linia, si no a'oi so fa'amoadu. —
Na so zi lö mangila mamatörö soroiyomonia, ba he iwisa wondrorogö banua Lowalangi andrö? —
6 Böi si bohou mubayagö idanö, fa böi fayaŵa ia, ba fa lö göna ia huku andrö, khö Gafökha.
7 Ba lö tola göi lö sökhi duriania ba si so baero andrö, fa böi tetandraŵaisi ia, ba fa böi alau ia ba dandraŵa Gafökha.

 Amuata genoni 

II. 8 Ba si manö göi genoni andrö: si sökhi amuata, böi dua lela, böi samadu-madu tuo, böi sangalui ana'a si lö atulö,
9 si lö mamöhöi si no tobini andrö, famati andrö, ba dödö si lö sinegu.
10 Ba nitandraigö göi ira ua, ba awena tola möi ira enoni, na lö sinegu.
11 Ya si manö göi ndra'alawe: si sökhi amuata, böi samöbögö si lö duhu, böi sambö era-era; si lö faröi, gofu hadia ia.
12 Ba enoni andrö, ba si ha sambua donga, sangehaogö famatörö onora ba soroiyomora, fefu.
13 Lasöndra sa khöra naha si sökhi sangehaogö fangai halöŵöra andrö, ba fahöna dania khöra wa lö aiŵö, ba wamati andrö, ba khö Keriso Yesu, labe'e.

 Tuho wamahaö 

III. 14 Da'ö nisuragu khöu, ba udöna-döna, alio usöndra we'amöi khöu; ba na ara ndra'o,
15 ba ena'ö na ö'ila, he lawisa ba nomo Lowalangi andrö, ya'ia mbanua Lowalangi sauri andrö, ehomo zi duhu andrö ba dane-danenia.
16 Ba tenga faya, wa no ebua zi no tobini andrö, ba wolo'ö andrö khö Lowalangi: si no tefa'ele'ö ba nösi niha, nifa duhu'ö ba khö Geheha, si no mangoroma'ö ya'ia ba mala'ika, nituriagö ba niha baero, ba zi no faduhu dödö niha ba guli danö, da'ö ni'ohe yaŵa ba lakhömi.

Faza 4

Sanandrösa ba zamaelungu 

I. 1 Noa sa iŵa'ö sibai Eheha, so ba götö dania ösa zondröi famati andrö, solo'ö ba geheha samaelungu, ba solo'ö famahaö mbekhu,
2 börö wamini tödö zolau faya andrö, si no falemba tandra ba dödöra,
3 sanenaŵa fangowalu ba femanga gö, nifazökhi Lowalangi, ba wemanga ya'ia, na fao wangandrö saoha gölö, ba zamati andrö, si no aboto ba dödö si duhu.
4 Si sökhi sa fefu nifazökhi Lowalangi, ba lö hadia ia nitimba, na fao wangandrö saoha gölö, ba wangoguna'ö ya'ia;
5 ba daroma li Lowalangi ba ba wangandrö te'amoni'ö sa'ae ia.

 Guna wolo'ö 

II. 6 Na öŵa'ö da'ö ba dalifusö, ba enoni Keriso ndra'ugö, si sökhi, ba fangabölöu daroma li ba wamati andrö ba famahaö si ndruhu, ni'o'ömö andrö.
7 Ba böi tehe gamaedola si lö boto andrö, faya-faya andrö; ba famaha ndra'ugö ba wolo'ö khö Lowalangi.
8 Lö'ö sa börö moguna wamamaha boto andrö; ba folo'ö khö Lowalangi andrö, ba moguna manö, gofu heza ia, ba no tefabu'u khönia wa'auri iya'e ba fa'auri dania.
9 Si ndruhu daroma li andrö, ba no si nangea tafonaha manö.
10 Ba da'ö sa ma'eregeisi dödöma, ba fasöndraga, me no madöna-döna khö Lowalangi sauri andrö, sangorifi niha fefu, ba oföna zamati andrö.
11 Da'ö ŵa'ö khöra, ba ba da'ö fahaö ira.

 Famarou khö Dimoteo 

III. 12 Böi yamu'ositengagö ndra'ugö niha, me ono matua na ndra'ugö; ya duma-duma ndra'ugö ba zamati, ba huhuo, ba ba mbua-bua, ba ba wa'omasi, ba ba wamati, ba ba wa'ohau-hau.
13 Irege so ndra'o, ba böi bato wombaso sura, ba böi bato wamarou tödö ba famahaö.
14 Böi ositengagö game'ela andrö, si so ba dödöu, nibe'e khöu, ba wama'ele'ö andrö, me latufa högöu tanga satua andrö.
15 Da'ö törö-törö tödöu, da'ö fatou-tou, ena'ö oroma wa'atedoumö, ba khöra fefu.
16 Faigi-faigi he wisa ndra'ugö, ba he öwisa wamahaö andrö; böi böhöli da'ö. Na ö'o'ö da'ö, ba ö'orifi ndra'ugö, awö zamondrongo andrö khöu.

Faza 5

Fondrorogö lakha mbanua 

I. 1 Niha satua, ba böi feta'u, ba farou dödönia, hulö na amau, ba ono matua, ba hulö na talifusöu;
2 ira alawe satua, ba hulö na inau, ba ono alawe, ba hulö na talifusöu alawe, ni'onangegö sibai.
3 Lakha mbanua andrö, ba fosumange, na si ndruhu lakha mbanua.
4 Ba na so lakha mbanua si so ono, ba ma ma'uwu, ba ndramufamaha ira ua, wolo'ö huku Lowalangi, ba wondrorogö soroiyomora, ba ba wamasulöni khö ndra inara nitemara; da'ö sa zomasi Lowalangi.
5 Ba si ndruhu lakha, si lö olembata, ba no manötöna khö Lowalangi, ba lö iböhöi wangandrö ba fangalulu bongi ma'ökhö.

6 Ba samorege femanga-manga, ba ma hadia ia, ba no mate auri.
7 Ba da'ö goroisa, ni'ombakha'öu, ena'ö lö sinegu khöra.

8 Ba na so zangositengagö sahatö khönia, ba mendrua manö na soroiyomonia, ba no i'osilö'ögö wamati, ba abölö walösökhinia, moroi ba walösökhi zi lö mamati.

9 Na latanö ba zura döi lakha mbanua, ba böi ambö önö ngafulu fakhe wa'atua, si ha sambua donga föna, ba si sökhi turia, ba mbua-bua, 
10 na no i'e'ebua ndraono, na no ibe'e-be'e gö dome, na no isasai gahe ni'amoni'ö andrö, na no itolo-tolo zi tosasa, na no i'alui mbua-bua si sökhi, fefu, hadia ia ngawalö.

11 Na lakha mbanua sambö fa'atua, ba böi tehe; na no mohokha ira sa, si fa'udu khö Keriso, ba edöna ira möi nihalö,
12 ba lalu'i dahi andrö, wa no faröi ira, ba nifabu'u andrö, si föföna.
13 Ba faböbö ba da'ö, wa lafamaha ira wangero-ngero lö mohalöŵö, ba tenga ha fa lö mohalöŵö, wa'oya göi mbewe, lahalö khöra zi tenga khöra, lalau huo-huo si lö göna.

14 Andrö omasido, na möi nihalö lakha mbanua sambö fa'atua, na mo'ono, na tobali samatörö soroiyomora ira, ba na lö lafobörö wanandraŵaisi ba zi fa'udu andrö;
15 noa sa aheta ösa, la'o'ö Zatana.

16 Na so zamati, ira alawe, si so lakha mbanua, ba yamurorogö, ba böi möi noro dödö mbanua, fa la'ila latolo zi ndruhu lakha mbanua.

 He lawisa ba zatua mbanua 

II. 17 Satua andrö, sangehaogö fangai halöŵöra, ba nifodua winaeta zumangera, ba mendrua manö ba zi so halöŵö fahuhuosa ba famahaö.
18 Noa sa so ba zura: "Böi fosare'a mbawa göröbao samöbörö fakhe" ba: "No sinangea labe'e luo ba zohalöŵö."

19 Böi tema na la'adugö zatua, na tenga darua, ba ma datölu zi so ba mbörö.
17 Si so lalö otu'ö, ba zi so sato fefu, ena'ö ata'u göi danö bö'ö.
21 Uŵa'ö sibai khöu, föna Lowalangi, ba föna Keriso Yesu, ba föna mala'ika nitutuyu andrö, ena'ö lö olifu'ö da'ö, ena'ö lö aösö ö'etu'ö huku, ba ena'ö lö ebua dödöu zambuana, wolau hadia ia, fefu.

 Tanö bö'önia 

III. 22 Böi aösö tufa tanga högö niha, gofu ha niha ia, ba böi fabaya ndra'ugö ba horö niha bö'ö; böi tobaya khöu hadia ia zi lö sökhi.

23 Böi sa'ae ha sambalö idanö öbadu, öfake sa nagu ma'ifu, ba dalumö andrö, ba me asese mofökhö'ö.

24 So ösa niha soroma horö, ihulö huku, ba so göi, ba moroi furi.
25 Si manö göi mbua-bua si sökhi andrö, oroma, ba ba zi tenga si manö, ba tebai sa ato tobini dania.

Faza 6

Oroisa ba zawuyu 

I. 1 Ha wa'ato zawuyu andrö, solu'i kalo mbagi andrö, ba ndramu'oigö dödöra wamosumange sokhö ya'ira, fa böi tetandraŵaisi döi Lowalangi, awö wamahaö andrö.
2 Ba si so sokhö samati, ba böi ndramu'ositengagö, me no talifusö; mendrua manö sa lahaogö wangai halöŵöra, me no samati ba ni'omasi'ö zoguna halöŵö si sökhi andrö. Ba da'ö fahaö ira, ba da'ö farou dödöra.

 Ngawalö mene-mene 

II. 3 Na so zi tenga si manö famahaö, si lö molo'ö si ndruhu andrö, niŵa'ö Zo'aya ya'ita, Yesu Keriso, ba famahaö si faudu ba wolo'ö andrö, khö Lowalangi,
4 ba si fayaŵa da'ö, lö saboto ba dödönia hadia ia, no mofökhö ia, ni'alu-alui dödö andrö ba fagua-guasa wökhönia, ba ba da'ö tumbu dania wa'afökhö dödö, ba fasosota, ba famaudu dödö, si lö sökhi,
5 ba fagua-guasa, si lö aetu, ba niha si no tekiko era-era, si no taya si duhu, sanguma'ö tödöra fangalui ana'a wolo'ö andrö, khö Lowalangi.

6 Ba si ndruhu, fangalui sebua wolo'ö andrö, na fao wa'ahono dödö ba zi no so,
7 Lö'ö sa hadia ia ni'oheda ba guli danö andre, me awena so ita, me tebai göi ta'ohe hadia ia, na taröi guli danö.
8 Ba na so khöda mbalazo, awö nukha, ba noa khöda da'ö.

9 Ba sedöna mangebua ana'a, ba göna fanandraigö, ba tandraŵa, ba oya wangisö faya-faya ba fangisö fama'ala, sangahanigö niha ba wa'atekiko, ba ba wa'amate.
10 Noa sa baya ngawalö hadia ia zi lö sökhi fefu wa'omasi gana'a andrö, ba no elungu ösa, no laröi wamati, wangalui da'ö, ba no oya nifoböröra khöra fa'afökhö.

 Famarou tödö 

III. 11 Ba ya'ugö, niha Lowalangi, ba timba zi mane da'ö; ba alui wa'atulö dödö, ba folo'ö andrö, khö Lowalangi, ba famati, ba fa'omasi, ba fanaha tödö, ba fa'ebolo dödö.
12 Lau fasöndra, fasöndrata si sökhi andrö, fasöndrata wamati; ra'u wa'auri si lö aetu andrö, ba nikaoni ya'ugö, ba ba nilaumö famaduhu'ö si sökhi andrö, ba zi no ato ba mbörö.
13 Uŵa'ö khöu föna Lowalangi, sangorifi fefu hadia ia, ba föna Keriso Yesu, si no molau famaduhu'ö si sökhi andrö, föna Wondrio Filato andrö:
14 O'ö goroisa andrö, böi göna hadia ia, böi falukha zinegu, irugi wa'ato'ele Zo'aya ya'ita andrö, Yesu Keriso,
15 ni'oroma'ö Zamatörö andrö dania, na inötönia, Samatörö andrö, sohahau tödö, si ha samösa, razo razo andrö, ba So'aya sokhö,
16 si so fa lö mate, si ha khönia, si so ba haga andrö, ba zi tebai möi niha, si lö irai i'ila niha, ba si tebai göi i'ila. Ya khönia zumange ba fa'abölö si lö aetu. Yaduhu.

17 Ba zi so ana'a, ba guli danö andre, ŵa'ö, böi fayaŵa ira, böi ndramudöna-döna ba gana'a, si lö aro andrö, khö Lowalangi ndramudöna-döna, si lö mangambösi khöda, wame'e hadia ia, ba wangoguna'ö ya'ia;
18 ndramutolo nawöra, yafahöna khöra mbua-bua si sökhi, böi atali ira, ya'ahakhö dödöra nawöra;
19 ba wangöhöna khöra girö-girö dane-dane si sökhi, ba götö dania, ena'ö lakhamö zi ndruhu fa'auri andrö.

20 He Timoteo! irö-irö'ö nibe'e khöu andrö, böi babaya huo-huo andrö si lö boto, si lö guna andrö, ba amadöniŵa wa'atua-tua faya andrö;
21 so ösa zi no molo'ö da'ö, ba no elungu, no laröi wamati. — Yafalukha'ö wa'ebua dödö!

TIMOTEO II

Faza 1

Fangowai 

I. 1 Faulo zanura da'e, sinenge Keriso Yesu andrö, moroi ba nilau dödö Lowalangi, dali wamabu'u fa'auri andrö, ba khö Keriso Yesu,
2 khö Dimoteo andrö, ono omasiö khönia. Yafalukha'ö wa'ebua dödö, ba fa'ahakhö dödö, ba fa'ohahau dödö, khö Lowalangi Ama, ba khö Keriso Yesu, So'aya ya'ita!

 Famarou ba wamaduhu'ö turia somuso dödö 

II. 3 U'andrö saoha gölö khö Lowalangi, nifosumangegu, i'otarai ndra tuagu, lö sinegu dödögu khögu, lö aetu göi itörö ligu ndra'ugö, na mangandrö ndra'o, bongi ma'ökhö,
4 oi so wehulu dödögu, ena'ö falukhado khöu, itörö tödögu daŵa höröu andrö, ena'ö fahöna khögu wa'omuso dödö.
5 Me no tefasugi ba dödögu wamatimö andrö, si lö famini tödö, si no oföna monahia ba dödö gaweu Loise ba ba dödö ninau, Oinike, ba udöna-döna, ba dödöu göi.

6 Da'ö mbörö, wa ufasugi ba dödöu, ena'ö öfado'ö game'ela Lowalangi andrö, si so ba dödöu, moroi ba wanufa högöu tangagu.
7 Tenga sa Eheha sada'u-da'u nibe'e Lowalangi khöda, no Eheha sabölö, Eheha ba wa'omasi, Eheha ba wangonangegö nibe'enia khöda.

8 Ba böi aila ndra'ugö, wamaduhu'ö turia Zo'aya ya'ita, ba böi aila'ö ba khögu andre, nitaha andrö khönia, yafao ndra'ugö wanaha famakao andrö, ba duria somuso dödö andrö, dali wa'abölö Lowalangi andrö,
9 si no mangorifi ya'ita, si no mogaoni ya'ita, fogaoni ni'amoni'ö; tenga dali mbua-buada, dali nihonogöi dödönia, ba fa'ebua dödö andrö, si no falukha ita, ba khö Keriso Yesu, föna nga'ötö danö andrö,
10 nifa'ele'ö iada'e, ba wa'ato'ele zangorifi ya'ita andrö, Keriso Yesu, si no mamakiko fa'amate andrö, ba si no mangasogö fa'auri ba fa lö tekiko, moroi ba duria somuso dödö andrö,
11 ba nifataro ya'o sangombakha ba sinenge ba samahaö.

12 Da'ö göi mbörö, wa utaögö zi mane da'ö, ba lö'ö sa aila ndra'o ba khönia; noa sa u'ila ha khö mamati ndra'o, ba no faduhu dödögu, abölö ia, tola i'irö'ö khögu nibe'e ba dangagu andrö, irugi luo safuria andrö dania.
13 O'ö dulada wamahaö si ndruhu andrö, nirongou khögu, ba wamati, ba ba wa'omasi ba khö Keriso Yesu.
14 Irö-irö'ö nibe'e khöu andrö, si sökhi andrö, yamutolo'ö Eheha ni'amoni'ö andrö, sonahia ba dödöda.

 Fanuno Genosiforo 

III. 15 Noa sa örongo, wa no ahori la'erogö ndra'o si so ba Azia andrö, ira Figelo ba Hemogene.

16 Yamuhakhösi tödö So'aya zoroiyomo Gonesiforo andrö, fefu, me no asese i'okafui dödögu, ba lö saila ia ba rategu andre.
17 Me möi ia ba Roma, ba no iforege wangalui ya'o, ba no isöndra ndra'o.
18 Yamutolo ia So'aya, ena'ö falukha ia wa'ahakhö dödö khö Zo'aya, na luo safuria andrö dania; ba ha wa'ebua wanolonia ba Nefeso, ba no ya'ugö zabölö mangila.

Faza 2

Fango'ou ba wasöndrata 

I. 1 Ba ya'ugö onogu, ba ya'abe'e ndra'ugö, ba wa'ebua dödö andrö, ba khö Keriso Yesu.
2 Ba hadia nirongou khögu, ba zi no ato ba mbörö, da'ö fa'ema ba niha si lö faröi, si tola mamahaö dania niha bö'ö göi.

3 Yafao ndra'ugö wanaha famakao, amaedola zi möi manuwö, awö Keriso Yesu, si sökhi.
4 Fefu, ha niha zi möi manuwö, ba lö ihalö rörönia wangalui balazo, afunia i'omasi'ö ia solohe ya'ia andrö.
5 Ba he no si fasöndra niha, ba lö'ö sa lafotakula ia, na si lö göna wasöndratania andrö.
6 Da'ö zi föföna mangoguna'ö bua nowi, sonowi andrö, sohalöŵö.

7 Tanö ba dödöu hadia niŵa'ögu; ibotokhi sa dania ba dödöu So'aya, fefu hadia ia.
8 Törö-törö tödöu Yesu Keriso, nisusugi moroi ba ngai zi mate, ma'uwu Dawido andrö, dali duria somuso dödö andrö khögu;
9 da'ö mbörö, wa utaha wamakao, irege rate andrö, hulö zamarukhu; ba lö'ö sa mufesu daroma li Lowalangi andrö.
10 Andrö utaha fefu, hadia ia, börö nitutuyu andrö, ena'ö lakhamö göi wangorifi andrö, ba khö Keriso Yesu, awö lakhömi andrö, si lö aetu.

11 Si ndruhu daroma li andrö: na no fao ita ba wa'amate, ba fao göi ita ba wa'auri;
12 na tataha wamakao, ba awö göi ita dania, ba wa'asalaŵa; na ya'ita mangosilö'ögö, ba ya'ia göi mangosilö'ögö ya'ita dania;
13 na faröi ita, ba lö'ö sa faröi ia; tebai sa i'osilö'ögö ia.

 Famangelama ba wamaelungu 

II. 14 Da'ö fasugi ba dödöra; öŵa'ö sibai khöra, föna Lowalangi, fa böi fagua-gua ira, si lö guna, si ha sambalö famakuyu samondrongo.
15 Forege wangalui, ena'ö si nangea khö Lowalangi ndra'ugö, sohalöŵö si lö aiŵö, sangehaogö fangoguna'ö taroma li si duhu andrö.

16 Timba wamakhai mbewe andrö, si lö boto; tedou-dou manö sa khöra, wa lö la'o'ö khö Lowalangi

17 ba manana-nana dania lira andrö, hulö mbou auri. Ya'ia ndra Himenaio Fileto,
18 si no elungu, si no mondröi si duhu, wanguma'ö no aefa wemaoso zi mate andrö, ba so ösa nifawukara famati.
19 Ba lö'ö sa atö tebulö dane-dane saro andrö khö Lowalangi, ba da'ö dandronia: "No aboto ba dödö Zo'aya dana khönia andrö" ba: "ndramuröi zi lö atulö dozi sanötöi töi Zo'aya andrö." 

20 Ba ba nomo sebua ba tenga ha gama-gama balaki ba gama-gama firö, so sa göi gama-gama eu ba gama-gama tanö, ba nifake ba zoadu ösa, ba ba zi lö moadu ösa.
21 Ba na so zi no mangeheta ya'ia ba zi manö, ba fakake ba zoadu ia dania, ni'amoni'ö, ba soguna ba zokhö omo, nihaogö, ba ngawalö mbua-bua si sökhi, fefu.

 Famangelama ba wagua-guasa 

III. 22 Erogö wangisö nono matua andrö, ba gohi wa'atulö dödö ba famati ba fa'omasi ba fefao dödö ba zangaröfi li So'aya andrö, soroi ba dödö si no ohau-hau.

 Ba wagua-guasa ba zi lö boto 

IV. 23 Ba amadöniŵa faya andrö, si lö göna, ba timba, me no ö'ila, ha fasosota zi tumbu ba da'ö.
24 Ba enoni Zo'aya, ba böi yafasoso, yamuhaogö linia, ba niha fefu, ya'enahöi wamahaönia, ya'ebolo dödönia ba niha si lö sökhi,
25 yamuhaogö-haogö wanegu samadaö andrö, ma atö ibe'e khöra Lowalangi wamalalini era-era, fa aboto ba dödöra zi duhu.
26 fa tokea ira, ba wangefa'ö ya'ira ba dandraŵa Gafökha andrö, si no mama'ala ya'ira, ba wolo'ö nilau dödönia andrö.

Faza 3

Famahaö famaelungu 

I. 1 Ba böi zi lö aboto ba dödöu: so dania mbaŵa si lö sökhi, ba götö safuria andrö.
2 Amuata niha ba da'ö, ba ha tana khöra la'alui, somasi ana'a ira, ba sanuno ya'ira, ba si fayaŵa, ba sanandraŵa, ba si lö mamondrongo li ndra amara, ba si tebai mangandrö saoha gölö, ba sango'aya Lowalangi,
3 ba si lö mangomasi'ö awöra, ba si faröi, ba samöbögö si lö duhu, ba solau-lau manö hadia ia, ba si tebai ahono, ba si lö omasi si sökhi,
4 ba si manga mböli, ba si lö tödö, ba sebua hokha, ba somasi isö-isö dödöra, moroi ba wa'omasira Lowalangi;
5 hulö solo'ö khö Lowalangi ira, wamaigida, ba no sangosilö'ögö fa'abölö wolo'ö andrö. Ba ya'ugö erogö niha si manö.
6 Oi ya'ira sa zanöröi omo, ba wondrönisi ira alawe, si no fahöna horö, solo'ö manö fangisö dödöra, ha wa'oya ngawalö,
7 si lö mamalö-malö wamahaö ya'ira, ba si tebai mogamö fa'aboto ba dödöra zi duhu.
8 Ba hulö si mane famadaö ndra Yane Yambere andrö khö Moze, si manö göi wamadaö da'ö no mege si duhu. Niha si no fakuyu tödö, si lö aro famati andrö.
9 Ba lö'ö sa atö ara wolaura andrö, oroma sa dania ba niha fefu, wa si lö tödö ira, si mane ba khöra andrö föna göi.

10 Ba ya'ugö, ba no ö'o'ö khögu, ba wamahaö andrö, ba ba gamuata, ba ba nilau dödö, ba ba wamati, ba ba wa'ebolo dödö andrö, ba ba wa'omasi, ba ba wanaha tödö,
11 ba wolohi andrö, ba ba wamakao andrö, si no göna ndra'o, ba Gandriokhia ba ba Nikonia ba ba Lisitera; no utaögö wolohi si manö, ba no i'efa'ö ndra'o So'aya, ba da'ö fefu.
12 Ba dozi sedöna molo'ö li Lowalangi, ba khö Keriso Yesu, ba göna folohi dania.
13 Ba ba niha si lö sökhi, samowöhö niha bö'ö, ba tedou-dou manö walösökhi, lafaelungu niha bö'ö, ba nifaelungu göi ira.

 Famarou tödö khö Dimoteo 

II. 14 Ba ya'ugö andrö, ba böi böhöli zi no örongo, awö zi no faduhu dödöu; me no ö'ila, ha khö örongo ia,
15 awö wa no ö'ila zura ni'amoni'ö andrö, i'otarai iraono ndra'ugö, sangila mangatua-tua'ö ya'ugö, ba wangalui fangorifi ba mbanua furi andrö, soroi ba wamati andrö, khö Keriso Yesu.
16 Fefu nösi zura andrö, ba Eheha Lowalangi zame'e ba dödö niha, ba moguna ia, ba wamahaö, ba ba wangotu'ö ba ba wanga'azökhi, ba ba wamamaha ba wa'atulö dödö,
17 ena'ö mo'ahonoa genoni Lowalangi andrö, si no to'ölö ba ngawalö mbua-bua si sökhi andrö fefu.

Faza 4

Famarou ba wohaogö wangai halöŵö 

I. 1 Uŵa'ö sibai khöu, föna Lowalangi, ba föna Keriso Yesu, sanguhuku dania niha sauri, awö zi no mate, ba wa'ato'elenia, ba ba mbanuania andrö:
2 Ombakha'ö daroma li, böi bulö'ögö, he baŵa, ba he tenga baŵa, otu'ö ira, farou dödöra, ba feta'u ira, ba ya'a'oi so wa'ebolo dödöu, awö wamahaö.
3 Irugi sa dania baŵa, si tebai lataha wamahaö si ndruhu andrö, ba lahöna dania khöra zamahaö somasi ira, si maoso mbörö dalingara,
4 ba la'erogö zi duhu, lö lafondrondrongo, ba la'otahögö waya-faya andrö.

5 Ba ya'ugö andrö, ba böi fawuka dödöu, gofu hadia ia ngawalö, taha wamakao, halö halöŵöu, halöŵö zangombakha turia somuso dödö andrö; fo'ahonoa nibaya-bayau andrö,

 Arakhagö mofanö Waulo 

II. 6 Ya'odo sa, ba nibe'e sumange sa'ae, ba lö ara tö, ba irugi baŵa wangefagu andrö.
7 Fasöndrata si sökhi andrö, ba no ulau, ba töröŵa andrö, ba no u'o'ozui, lö niböhöligu famati andrö.
8 Ba iada'e sa'ae, ba no muföfö'ö khögu dakula ba wa'atulö dödö andrö, nibe'e Zo'aya andrö, sangatulö'ö fanguhuku, khögu dania, na luo safuria andrö, ba tenga ha khögu, idozigö göi zangomasi'ö fa'ato'elenia andrö. 

 Fangombakha 

III. 9 Ta'i-ta'i, ena'ö alio möi'ö khögu.
10 Noa sa iröido Dema andrö, me no omasi ia götö da'e, ba no möi ia ba Desalonika; Kereke andrö, ba no möi ba Galatia, ba Tito, ba no isaŵa Dalamatia;
11 ha Luka nawögu; ohe awöu Mareko andrö, moguna sa ia khögu, ngoni-ngonigu.
12 Tikhiko andrö, ba no ufatenge ba Nefeso.

13 Baru sebua andrö, niröigu ba Deroa, khö Garafo, ohe, na möi'ö ba da'e, ba sura andrö, oföna guli geu andrö.

14 No oya ilau khögu zi lö sökhi Alesandro, siambu andrö; isulöni dania khönia So'aya mbua-buania andrö;
15 ba ya'ugö göi, angelama khönia; noa sa iforege wamadaö niŵa'öma andrö.

16 Me tesekhegö ndra'o, si föföna andrö, ba samösa lö sango'awögö ya'o, noa sa ahori laröi ndra'o; böi yatebe'e ömöra!
17 Ba no fa'awö khögu Zo'aya, ba no i'abölö'ö ndra'odo, ena'ö u'asiwai wangombakha andrö, ba ena'ö larongo fefu soi; ba no te'efa'ö ndra'o ba mbawa zingo.

18 Ba i'efa'ö dania ndra'o So'aya, ba nifakhai dödö andrö, si lö sökhi, fefu, ba i'orifi ndra'o, i'ohedo ba mbanuania andrö, ba zorugo. Ya khönia lakhömi, götö-götö wa'ara! Yaduhu.

 Fango'ozui zura 

IV. 19 Owai Werisa andrö ba Akila, ba si samba omo ndra Onesiforo andrö.
20 No toröi ba Gorindro Geraso; Terofimo andrö, ba no uröi ba Mileti, mofökhö.

21 Ta'i-ta'i we'amöi, fatua lö baŵa deu. La'owai ndra'ugö ira Oibulo Fudeo ba Lino ba Kalaudia ba talifusö andrö, fefu.
22 Ya awö dödöu Zo'aya! Yafalukha ami wa'ebua dödö!

TITO

Faza 1

Fangowai 

I. 1 Faulo zanura da'e, enoni Lowalangi andrö, sinenge Yesu Keriso, ba wamati nitutuyu Lowalangi andrö, ba ba wa'aboto ba dödöra zi duhu, ba wolo'ö li Lowalangi andrö,
2 börö wanötöna andrö, fanötöna fa'auri si lö aetu andrö, nifabu'u Lowalangi, si lö mofaya, föna götö danö andre.
3 Ba noa sa ifa'ele'ö daroma linia, me inötönia, ba wangombakha andrö, nibe'e ba dangagu, dali goroisa Lowalangi andrö, sangorifi ya'ita.
4 Khö Dito andrö, si ndruhu nonogu, dali wa no faoma wamati. Yafalukha'ö wa'ebua dödö ba fa'ohahau dödö, khö Lowalangi Ama, ba khö Keriso Yesu, sangorifi ya'ita andrö.

 Amuata si sökhi zatua nitutuyu 

II. 5 Da'ö mbörö, wa no uröi ndra'ugö ba Gereta, ena'ö ö'a'atulö zi tosai andrö, ba ena'ö ödozigö banua, wamataro satua; ö'o'ö niŵa'ögu khöu;
6 na so zi lö sinegu, si ha sambua donga, si so ono samati, si lö turia wa'asilöyaŵa, ba he turia wa lö molo'ö li.
7 Sanaro andrö sa, ba lö tola mosinegu, ya si mane satua zangai halöŵö, khö Lowalangi, böi same'e manö ba nikhoi dödönia hadia ia, ba böi si ono wönutö, ba böi samadu-madu tuo, ba böi si fabago-bago, ba böi sangalui ana'a si lö atulö;
8 ha same'e-me'e gö dome, somasi si sökhi, satua-tua, satulö tödö, sohau-hau, si höndrögö si lö sökhi;
9 si lö mamöhöi taroma li si ndruhu andrö, si faudu ba wamahaö andrö, ena'ö faoma i'ila, he famarou tödö, ba wamahaö si ndruhu andrö, ba he famaduhu'ö tödö zamadaö andrö.

 Samaelungu ba Gereta 

III. 10 Ato sa zi lö mamondrongo li, solau huhuo si lö boto, ba samowöhö niha bö'ö, abölö-bölö ba niboto. 
11 Nifa'afu bawa da'ö; ya'ira zamakuyu niha, so, ba samba omo manö, ba wamahaö si lö tola andrö, khöra, wangalui ana'a si lö sökhi.
12 No iŵa'ö sama'ele'ö khöra, oi ya'ira, imane: "Sofaya manö Ndrawa Gereta andrö, utu ndru'u safaito, sedöna manö manga-manga lö halöŵö."
13 Ba si ndruhu niŵa'önia andrö, ba andrö abe'e'ö wangotu'ö ya'ira, ena'ö atulö wamatira;
14 ba böi ndramu'o'ö waya-faya niha Yehuda andrö, ba amakhoita niha sangerogö si duhu.

15 Ba zohau-hau tödö, ba lö hadia ia zalakha, ba ba zi ra'i-ra'iö, ba ba zi lö mamati, ba oi salakha manö, fefu, hadia ia; noa sa moda'i gera-erara, ba he tödöra.
16 Laŵa'ö sa, no aboto ba dödöra Lowalangi, ba ba mbua-buara, ba la'osilö'ögö ia; ni'ogorofi ira, si lö mamondrongo li, ba si tebai ba mbua-bua si sökhi andrö fefu.

Faza 2

Amuata si sökhi ndra niha Keriso 
I. 1 Ba ya'ugö, ba hadia zi faudu ba wamahaö si ndruhu andrö, da'ö ombakha'ö;
2 ena'ö, böi sambö era-era ndramatua satua andrö, ena'ö si sökhi amuata ira, satua-tua, ena'ö atulö wamati, awö wa'omasi, awö wanaha tödö andrö.

3 Ba si manö ndra'alawe satua, ba gamuatara, ena'ö soadu ba ni'amoni'ö andrö, böi samöbögö si lö duhu, böi samorege famadu tuo, ena'ö samahaö ba zi sökhi,
4 ena'ö lafamaha zawena muhalö, ba wangomasi'ö ira matuara ba onora;
5 lafamaha, ena'ö atua-tua ba ohau-hau, ena'ö lahaogö halöŵöra baomora, ba ena'ö la'o'ö li ndra matuara, fa böi tetandraŵaisi daroma li Lowalangi andrö.

6 Si manö göi ba nono matua: öfarou dödöra, ena'ö atua-tua.

7 Fefu hadia ia, ba be'e duma-duma ndra'ugö, ba mbua-bua si sökhi, ba ba wamahaö, ba böi fabaya zi lö göna, yamoadu,
8 fehede satulö wehedeu, si lö sinegu, ena'ö aila zi fa'udu andrö, na tebai iböbögö khöda zi lö sökhi.

9 Sawuyu andrö, ba farou dödö, ena'ö la'o'ö li zokhö ya'ira: ena'ö lafaigi zomasi zokhö, fefu, hadia ia, böi ndramamadaö,
10 böi managö, ena'ö a'oi so wa lö faröi ira, si sökhi, ena'ö moturia lala Lowalangi, sangorifi ya'ita ba khöra andrö, fefu, labe'e.

 Fa'ebua dödö Lowalangi si no mufa'ele'ö 

II. 11 Noa sa to'ele wa'ebua dödö Lowalangi andrö, sangorifi niha fefu;
12 ifahaö ita, ena'ö taböhöli wa lö ba dödöda Lowalangi, awö wangisö andrö, ba guli danö, ba ena'ö satua-tua ita, ba satulö tödö, ba solo'ö li Lowalangi, ba götö da'e ba guli danö,
13 sombalo-mbaloi tötönafö andrö, sohahau dödö, ba fa'ato'ele lakhömi Lowalangi sebua andrö, sangorifi ya'ita, Keriso Yesu,
14 si no mame'e ya'ia, salahida, ba wangefa'ö ya'ita, ba zi lö atulö fefu, ba ba wangehao ya'ita, banua khönia, sowölö-ölö ba mbua-bua si sökhi.

15 Da'ö ombakha'ö, ba farou dödöra, ba oigö dödöu wangotu'ö. Böi yamu'ositengagö ndra'ugö niha, ha niha ia.

Faza 3

Folo'ö li zalaŵa 

I. 1 Fasugi ba dödöra, fa la'o'ö li zalaŵa, ba li zokhö ya'ira, fa lafondrondrongo, fa böi abua gölöra, ba wolau si sökhi, fefu, hadia ia.
2 Böi latandraŵaisi niha, ha niha ia, böi fasoso-soso, ena'ö lahaogö-haogö, ena'ö oroma, wa no a'oi so wa'ebolo dödöra, ba niha fefu.
3 Ya'ita göi föna, ba noa sa si lö tödö, ba si lö molo'ö li, ba si no elungu, ba sawuyu wangisö andrö, ba sawuyu zomasi dödö andrö, si no oya ngawalö; no tatörö lala si lö sökhi, awö lala wa'afökhö dödö; no ni'ogorofi ita, ba no faoma fatiu dödöda khö nawöda.

4 Ba me no to'ele wa'asökhi dödö Lowalangi, sangorifi ya'ita, awö wa'omasinia niha,
5 ba no i'orifi ita, tenga moroi ba mbua-buada, ba wa'atulö dödö, balazi wa'ahakhö dödönia andrö, ba wemondri andrö, ba wa'atumbu si bohou, ba ba wamohouni andrö, khö Geheha ni'amoni'ö,
6 nihönania khöda, wolau ya'ia, nifa'ema Yesu Keriso, sangorifi ya'ita;
7 ena'ö satulö ita, iŵa'ö Lowalangi, moroi ba wa'ebua dödönia, ba tötönaföda gondröita andrö, fa'auri si lö aetu.

8 Si ndruhu daroma li andrö, ba omasi ndra'o, na öfaduhu'ö sibai da'ö, ena'ö owölö-ölö zi no mamati ba Lowalangi, wamalua bua-bua si sökhi. Da'ö zi sökhi, ba da'ö zoguna ba niha.

 Böi fagua-gua 

II. 9 Ba amadöniŵa andrö, si lö boto, ba fanutunö nga'ötö, ba fasosota, ba fagua-guasa andrö, ba goroisa, ba böi babaya; lö'ö sa gunania, no si lö boto.
10 Na so zi fasambua famahaö, ba böhöli, na no ötenaŵa ia, irege mendrua,
11 ya'aboto ba dödöu, wa no tefuyu dödö zi manö, awö wa samazökhi horö ia, awö wa ya'ia zanguhuku ya'ia.

 Fango'ozui zura 

III. 12 Na ufatenge khöu Gatema andrö, ba ma Tikhiko andrö, ba ta'i-ta'i ae khögu, ba Nikofoli; ba da'ö sa sodo na baŵa deu, uŵa'ö.
13 Tolo Zena andrö, sangila amakhoita, ba Afolo andrö, wama'anö ya'ira, ba wofanö, haogö, fa böi ambö khöra hadia ia.
14 Ba ndramufamaha göi ira banuada, wanolo niha bö'ö ba zoguna, ndramuhaogö, fa böi si lö bua-bua si sökhi ira.

15 La'owai ndra'ugö awögu andre fefu. Owai fefu zomasi ya'ita, ba wamati. Yafalukha ami fefu wa'ebua dödö!

FILEMO

Faza 1

Fangowai 

I. 1 Faulo, nikuru andrö khö Keriso Yesu, zanura da'e, ba Timoteo, talifusö andrö, khö Wilemo andrö, ni'omasi'ö, awöma, ba halöŵö andrö,
2 ba khö Gafia, talifusö alawe andrö, ba khö Garikhifo, awöma andrö, ba wasöndrata, ba ba mbanua andrö, yomo khöu.
3 Yafalukha ami wa'ebua dödö ba fa'ohahau dödö, khö Namada Lowalangi, ba khö Yesu Keriso, So'aya ya'ita!

 Fa'omuso dödö ba wamati Wilemo 

II. 4 Lö mamalö-malö wangandrögu saoha gölö khö Lowalangigu, na itörö tödögu ndra'ugö, na mangandrö ndra'o,
5 börö me urongo wa'omasiu andrö, ba famati andrö khöu, khö Zo'aya, Yesu, ba ba ni'amoni'ö andrö, fefu;
6 ena'ö abölö wa'awösa andrö ba wamatimö, ba wamotokhi ba dödöu fefu hadia ia zi sökhi, ba khöda, khö Keriso.
7 Noa sa abölö wa'omuso dödögu, ba fondrara dödögu, ba wa'omasiu andrö, me no te'okafui dödö ni'amoni'ö andrö, ba khömö, ya'ugö talifusö.

 Fangandrö ena'ö ihalö Gonesimo Filemo 

III. 8 Andrö, he ŵa'ae tola manö, ba khö Keriso, ube'e goroisa khöu, ba zi nangea andrö, ba edönado zui mangandrö khöu, börö wa'omasi andrö: Ya'odo andre,
9 Faulo satua andre, ba nikuru göi iada'e, khö Keriso Yesu,
10 u'andrö khöu, ba khö nonogu andrö, nisöndragu onogu, ba gurunga andre, Onesimo "soguna" andrö,
11 si no si lö guna khöu föna, ba soguna iada'e, he khöu, ba he khögu.

12 Ufatenge ia mangawuli; tödögu nifatengegu.
13 Utaha ia mena'ö khögu, ena'ö ngoni-ngonigu ia, salahiu, ba gurunga andre, ba duria somuso dödö andrö.

14 Ba lö'ö sa edönado ulau hadia ia, na lö niteheu, fa böi hulö zabua ölö ndra'ugö, ba dolo-tolomö andrö, ena'ö saoha gölö.

15 Ma andrö aefa ia khöu ma'ifu, ena'ö lö'ö sa'ae tebulö ia khöu,
16 tenga sa'ae sawuyu, si töra moroi ba zawuyu, no talifusö ni'omasi'ö, oföna khögu, ba mendrua manö na i khöu, he botonia, ba he ba khö Zo'aya.
17 Ba na belau ndra'odo, öŵa'ö, ba tema ia, hulö na ya'o mena'ö.
18 Ba na no te'ala ndra'ugö, ibe'e mege, ba ma na so gömönia khöu, ba be'e ömögu.

19 Ya'o, Faulo, zanura da'e, tangagu: Ya'o zamu'a; fa lö uŵa'ö khöu, ömöu khögu ndra'ugö andrö göi.
20 Si ndruhu, ya'ugö ga'a, ena'ö mohare ndra'o khöu, ba khö Zo'aya! Okafui dödögu andre, ba khö Keriso!

 Fango'ozui sura 

IV. 21 Me no udöna-döna wolo'ömö, andrö usura khöu da'ö, me no u'ila, tenga ha niŵa'ögu andrö ö'o'ö, otöraigö na i.
22 Ba endrongagö göi wamaigi naha khögu; udöna-döna sa, tebe'e buala ndra'o khömi, börö wangandrömi andrö.

23 I'owai ndra'ugö Efafera, awögu nikuru andrö, ba khö Keriso Yesu,
24 ba Mareko ba Arisaro ba Dema ba Luka, awögu ba halöŵö andrö.

25 Yafalukha dödömi wa'ebua dödö Zo'aya, Yesu Keriso.

HEBERAIO

Faza 1

Fama'ele'ö ba fa'asalaŵa Nono Lowalangi 

I. 1 Me no aefa wehede Lowalangi föna, khö ndra tuada, si no asese, ba si no oya ngawalö, nifa'ema zama'ele'ö andrö, ba no muhede ia, me luo safuria andre, khöda, nifa'ema Nononia.

 Fa'asalaŵa Nononia yaŵa ndra mala'ika 

II. 2 Nifataronia sanema ondröita, fefu, hadia ia, nibe'enia göi samazökhi danö'a,
3 si no haga lakhöminia andrö ba duma-duma mbotonia, sanaya fefu hadia ia, taroma li fa'abölönia andrö, ba no isöndra wangehao andrö, fameta horö, ba no mudadao ia ba gambölö wa'asalaŵa andrö, ba zalaŵa yaŵa;
4 ba no tohude ia moroi ba mala'ika, ndrohu-ndrohu wa'atohude döi andrö, nitemania, moroi ba döira.

5 Ha niha sa mala'ika, ba zi no irai iŵaö: "Onogu ndra'ugö, ma'ökhö andre no mo'ono ndra'o ya'ugö?" Ba imane zui: "Amania ndra'odo ba Onogu ia."
6 Ba so zui, me ifataro ba guli danö zi a'a ba wa'atumbu andrö, ba imane: "Ba yamangalulu khönia mala'ika Lowalangi, fefu."
7 Ba imane sa ba mala'ika andrö: "Samali'ö angi mala'ikania, ba samali'ö hola-hola galitö enoninia".

8 Ba ba Nono andrö, ba imane: "Dadaomamö, ya'ugö Lowalangi, ba no si lö tebulö, götö-götö wa'ara, ba si'o ba wa'atulö zi'o zalaŵa andrö khöu.
9 No omasi ndra'ugö wa'atulö, ba no fa'udu ndra'ugö ba zi lö atulö; andrö no ibayoini ndra'ugö Lowalangiu, ya'ugö Lowalangi, fanikha fa'owua-wua dödö, no ihude'ö ndra'ugö, moroi ba nawöu."
10 Ba: "Ya'ugö So'aya zolata tanö, ba mböröta, ba nifazökhi dangau mbanua si yaŵa;
11 ya'ia, ba sadudu dania, ba ya'ugö, ba si lö tebulö; ba atua dania da'ö fefu, timba mbaru,
12 ba ögölugö dania, hulö lembe, ba tobali dania, ba ya'ugö, ba ya'u-ya'ugö manö, ba si lö aetu ndröfiu." 

13 Ba ha niha ba mala'ika, ba zi no irai iŵa'ö: "Dadao ba gambölögu, irege no ube'e dane-dane gaheu zi fatiu tödö khöu?"
14 Tenga no a'oi bekhu enoni ira, nifatenge sanolo ba zanema fangorifi andrö dania?

Faza 2

Fangelama fa böi mondröi lala wangorifi 

I. 1 Andrö mendrua manö ta'olembai ena'ö nirongoda andrö, fa böi ahani ita.
2 Na no aro sa'ae daroma li andrö, ni'ombakha'ö mala'ika, ba na no tesulöni si nangea khönia fefu ngawalö wanawö, awö ngawalö wa lö molo'ö fefu,
3 ba he tawisa wangefa'ö ya'ita, na ta'ositengagö wangorifi si manö fa'ebua? nifobörö ba wangombakha Zo'aya andrö, nifaduhu'ö zamondrongo khönia andrö, khöda,
4 nifo'awö famaduhu'ö andrö khö Lowalangi, ba dandra andrö, ba ba gila-ila, ba ba ngawalö hadia ia wa'abölö, ba ba wame'e-me'e Eheha ni'amoni'ö andrö, dali zomasi ia.

 Fa'asalaŵa Keriso 

II. 5 Tenga sa barö mbawa mala'ika ibe'e zi sagötö tanö dania, niŵa'ö-ŵa'öma.
6 Ba noa sa so zamaduhu'ö, samuza, no imane: "Hadia niha, wa itörö tödöu? ba ono niha, wa öfaigi ia?
7 No ö'ide-ide'ö ia, si lö arara, tou mala'ika; no öfotakula ia, lakhömi ba sumange,
8 no öbe'e barö gahenia fefu, hadia ia." Ba wame'e barö mbawa andrö sa fefu, hadia ia, ba lö nisaigönia, si lö mube'e barö mbawania. Ba iada'e, ba lö'ö na ta'ila, no mube'e barö mbawania fefu, hadia ia.

9 Ba ni'ide-ide'ö andrö, tou mala'ika, si lö arara, Yesu, ba ta'ila, nifo'aya lakhömi ba sumange, börö wamakao andrö, nitahania, fa'amate andrö, ena'ö itandra wa'amate, salahi niha fefu, balazi wa'ebua dödö Lowalangi.

10 Da'ö sa zi nangea khönia, si no börö hadia ia, fefu, ba zoroi fefu, hadia ia, me ato ndraono i'ohe ba lakhömi: ba wamakao ifo'ahonoa solohe ya'ira ba wangorifi andrö.

 Tobali ia niha ba wangorifi ya'ita 

III. 11 Ba he si amoni'ö sa, ba he ni'amoni'ö andrö, ba ha samösa duara fefu; da'ö göi mbörö, wa lö aila ia fatalifusö khöra,
12 imane: "U'ombakha'ö döimö ba dalifusögu andrö, ba zowulo banua usuno ndra'ugö."
13 Ba imane zui: "Sanötöna khönia dania ndra'odo." Ba so zui, ba imane: "Hiza, ya'o ba iraono andrö, nibe'e Lowalangi khögu."

14 Ba me no ösi niha göi nösi ndraono, ba no itema göi dana khönia da'ö, no fakhili-khili, ena'ö ifakiko ba wa'amate andrö zi so fa'abölö wa'amate. Afökha andrö;
15 ba ena'ö i'efa'ö zi no sawuyu, sagötö ya'ira, ba wa'ata'ura wa'amate andrö.
16 Tenga sa ato mala'ika nitolonia, no ma'uwu Gaberahamo andrö itolo.

17 Andrö lötolalö fagölö-gölö ia ba dalifusönia, gofu he wisa wamaigida, ena'ö sahakhö tödö ia, ba ere sebua, si lö faröi, khö Lowalangi, ba wame'e höli ba horö mbanua andrö.
18 Ndrohu-ndrohu zi no itaha famakao sa, si no tetandraigö ia, ba i'ila itolo nitandraigö andrö.

Faza 3

Yaŵa Moze Keriso 

I. 1 Andrö, ya'ami, ira talifusö, ni'amoni'ö, si no mo'urakha ba wogaoni andrö, moroi ba zorugo, mitöngöni zinenge andrö, ere sebua, ba wamaduhu'öda andrö, Yesu,
2 si lö faröi andrö, khö zamataro ya'ia, si mane Moze göi, yomo khönia fefu.
3 Ebua sa dana khönia lakhömi, moroi khö Moze, ndrohu-ndrohu wa'atohude wa'ebua zotomo, moroi ba wa'ebua nomo.

4 Fefu nomo sa, ba so zotomo, ba samazökhi fefu, hadia ia, ba ya'ia Lowalangi.
5 Ba Moze, ba si lö faröi sa, yomo khönia fefu, enoni ia, ba wamaduhu'ö ni'ombakha'ö dania.

6 Ba Keriso, ba no Ono, ba nomonia; ba omonia ita, na lö taböhöli wa lö mangiwa, awö duriada andrö, ba wanötöna irugi gamozua; na ta'aro'ö khöda.

 Famarou ba famangelama 

II. 7 Andrö, si mane niŵa'ö Geheha: "Ma'ökhö andre, na mirongo linia,
8 ba böi mi'abe'e'ö dödömi, si mane ba wa'abao dödö andrö, me luo wanandraigö andrö, ba danö si mate,
9 me latandraigö ndra'o ira tuami, wombaya ya'o, ba noa sa'ae la'ila nilaugu, öfa wulu fakhe wa'ara;
10 andrö mofönu ndra'o, ba niha andrö, ba umane: Lö mamalö-malö wa'elungu dödöra; ba lö aboto ba dödöra lalagu andrö,
11 tobali fahölu ndra'o, ba wönugu andrö, umane: Böi yalakhamö wolombase andrö, khögu."

12 Mifaigi, ya'ami ira talifusö, böi yatesöndra ba khömi, ha niha ia, si so tödö si lö sökhi, tödö ba wa lö mamati, ba wangerogö Lowalangi sauri;
13 faoma mifarou dödö nawömi, ero ma'ökhö, götö wa laŵa'ö "ma'ökhö andre" fa böi tesöndra ba khömi, ha niha ia, ni'abe'e'ö tödö, ba walimosa horö andrö.
14 Noa sa tobali awö Keriso ita, na lö'ö sa ato taböhöli mböröta wa faduhu dödö andrö, irugi gamozua, na ta'aro'ö khöda.
15 Na no muŵa'ö: "Ma'ökhö andre, na mirongo linia, ba böi mi'abe'e'ö dödömi, si mane ba wa'abao dödö andrö,"
16 ba ha niha ira, samondrongo, sabao tödö andrö? Tenga dozi ira, si otarai danö Miserayi, ni'oloi'ö Moze?

17 Ba ha khö mofönu ia, si öfa wulu fakhe andrö? Hadia, tenga ba zanao horö andrö? botora, ba no adudu ba danö si mate. 18 Ba ha khö tetandrösaigö, me fahölu ia, böi yalakhamö wolombase andrö khönia, na tenga ba zi lö molo'ö andrö? 19 Ba no ta'ila, wa tebai lakhamö, börö wa lö mamati.

Faza 4

Famarou ba wogamö wolombase 

I. 1 Ba data'ata'ufi, fa böi tesöndra ba khömi, ha niha ia, si hulö zi no toröi furi, me no so na gamabu'ula li, ba wogamö folombase andrö khönia.
2 Noa sa mu'ombakha'ö khöda göi, si mane khöra, ba ba khöra, ba lö sonahia daroma li wangombakha andrö, me lö si tefaböbö ba zamondrongo andrö, ba wamati.

3 Sogamö folombase andrö sa ita, ya'ita samati, si mane niŵa'önia: "Tobali fahölu ndra'o, ba wönugu andrö, umane: Böi yalakhamö wolombase andrö khögu" he ŵa'ae no awai nilau andrö, i'otarai wamazökhi danö'a andrö.

4 Noa sa itörö linia, samuza, luo si fitu andrö, no imane: "Ba molombase Lowalangi, ba luo si fitu andrö, me no awai nilaunia fefu."
5 Ba imane zui ba da'e: "Böi yalakhamö wolombase andrö khögu!"

6 Ba me so sa na dania, lakhamö ia ösa, ba me lö nikhamö nituriagö yaia, si föföna, ba wa lö molo'ö,
7 ba ifuli i'ötö mbongi: "ma'ökhö" Dawido zama'ema linia, me no si manö wa'ara gotalua, si mane niŵa'ö mege: "Ma'ökhö andre, na mirongo linia, ba böi mi'abe'e'ö dödömi."
8 Na Yosua sa mena'ö zolohe ya'ira ba wolombase, ba lö itörö ena'ö linia luo bö'ö, furi da'ö no mege.

9 Tobali so na sa dania wolombase mbanua Lowalangi andrö, folombase ba luo sabato.
10 Si no mogamö folombase khönia sa, ba molombase göi, na awai halöŵönia, si mane Lowalangi, me no awai halöŵönia.

11 Ba dataforege, ba wogamö folombase andrö, ena'ö lö falukha so zalau, ha niha ia, wolo'ö famaedo andrö, ba wa lö molo'ö.

 Fa'abe'e li Lowalangi 

II. 12 Sauri sa daroma li Lowalangi andrö, ba sabölö, ba no atarö, moroi ba gari si faoma bawa, ba isösö, irugi ifabali ira noso geheha, ba bu'u ba uto, ba ihuku gera-era dödö, ba söndra dödö,
13 ba lö hadia ia, nifazökhi Lowalangi, si tobini fönania, fefu, hadia ia, ba lö balu-balu, no mubokai, ba wamaigi zanofu-nofu khöda andrö.

 Famarou ba wa'anau gölö 

III. 14 Ba me no so khöda gere sebua, salaŵa, si no manöröi sorugo andrö, Yesu, Ono Lowalangi andrö, ba böi taböhöli wamaduhu'ö andrö.
15 Tenga sa ere sebua si tebai ahakhö tödö, ba wa'ambö wa'abölöda, zi so khöda, no ere sebua si no mutandraigö, ba ngawalö hadia ia, fefu, hulö si mane ya'ita; ba lö horö.
16 Ba data'ondrasi daroma wa'ahakhö dödö andrö, böi aiŵö ita, ena'ö tatema wa'ahakhö dödö, ba ena'ö falukha ita wa'ebua dödö, fanolo, na baŵa moguna.

Faza 5

Lowalangi zamataro Keriso tobali ere sebua 

I. 1 Dozi ere sebua sa, nihalö ba niha, ba ba niha tefataro ia, ba halöŵö, khö Lowalangi, ba wame'e ame'ela ba sumange, fameta horö;
2 si no mangila ndrohu-ndrohu wamologö tödönia, ba zi lö mangila watahögö, ba ba zelungu, me ya'ia göi zi no falukha-lukha fa'ambö fa'abölö.
3 Ba me börö da'ö, wa lötolalö ibe'e zumange, ba khönia göi, si mane ba zato, fameta horö.
4 Ba lö ira'u khönia wa'ebua andrö niha, ha nikaoni Lowalangi, si mane A'aroni andrö göi.

5 Si manö göi Keriso, lö ni'ebua'önia ya'ia, ba we'amöi ere sebua, ha sanguma'ö khönia: "Onogu ndra'ugö, ma'ökhö andre no mo'ono ndra'o ya'ugö."
6 Si mane niŵa'önia, si samuza göi: "Ere ndra'ugö, irugi zi lö aetu, dali gamuata Melekhisede andrö."

7 Me luo niha ia, ba no i'ohe wangandrö, awö wakaosa, khö zangila mangefa'ö ya'ia ba wa'amate, no fao we'ao-ao sabölö-bölö, ba taŵa hörö, ba no mufondrondrongo linia, ba no mu'efa'ö ia ba wa'ata'u andrö.

8 Ba he ŵa'ae Ono ia, ba no ifamaha ia ba wolo'ö, ba wamakao andrö, nitaögönia;
9 no mufo'ahonoa ia, ba no tobali börö wangorifi ba mbanua furi ia, ba zamondrongo linia, fefu,
10 nifotöi Lowalangi ere sebua, dali gamuata Melekhisede andrö.

 Famotokhi ena'ö aboto ba dödö 

II. 11 Ba da'ö oya huhuoda, ba afökhö wamotokhi, me no awe'e-we'e dögi dalingami andrö.
12 Samahaö sa'ae ami ena'ö, me no ara, ba tobali moguna khömi lafahaö zui ami, ba wamobörö daroma li Lowalangi andrö, ba tobali moguna khömi zusu, ba tenga ö sabe'e;
13 ba ha niha zamadu susu, ba lö i'ila watahögö huhuo satulö andrö, me no iraono ia.

14 Ba ba zi no mo'ahonoa, ba ö sabe'e nibe'e, ba zi no mamamaha ya'ira, si no to'ölö tödö, ba wamaehusi hadia zatulö, hadia zi lö atulö.

Faza 6

Famangelama fa böi mangawuli ba huku föna 

I. 1 Andrö taböhöli sa'ae wamobörö fangombakha Keriso andrö, ba tafa'ese ba wamo'ahonoa; böi sa'ae tafuli wamodane-dane, famalalini era-era ba mbua-bua si mate, ba famati ba Lowalangi,
2 ba famahaö ba wamayagö idanö andrö, ba ba wanufa tanga, ba ba wemaoso zi mate, ba ba wanguhuku si lö tebulö andrö.
3 Ba da'ö nilauda, na itehe Lowalangi.

4 Tebai sa, na so zi no muhagaini tödö zamuza, si no manandra ame'ela andrö moroi ba zorugo, ba si no mo'urakha Eheha ni'amoni'ö andrö,
5 ba si no manandra taroma li Lowalangi andrö, si sökhi, awö wa'abölö andrö,
6 ba götö dania, ba na lafuli furi, ba tebai te'a'azökhi zui ira, ba wamalalini era-era, ya'ira, si no mamoröfa khöra zamuza tö Ono Lowalangi, si no mame'e ni'o'aya ya'ia.

7 Tanö andrö sa, samadu teu andrö, sasese aekhu ba khönia, si so sinanö, soguna ba zamahaogö'ö ya'ia, ba no itema dana khönia howu-howu khö Lowalangi.
8 Ba na sa'a-sa'a mao ba lato zi tumbu khönia, ba lö faduhu dödöda khönia, ba no ahatö khönia wangelifi; ba fozunia, ba fanunu ya'ia.

9 Ba ba khömi, ya'ami ni'omasi'ö, ba no faduhu dödöma, ba zi sökhi, ba zoguna ba wangorifi andrö, he ŵa'ae no si manö lima.
10 Tenga sa si lö atulö Lowalangi, fa olifu ia ena'ö mbua-buami, awö wa'omasi andrö, nifa'ele'ömi, fa'omasimi döinia, me möi ami enoni ni'amoni'ö andrö, awö wa enonira na ami iada'e.

 Famarou ena'ö böi mamalö ba gamabu'ula li andrö 

II. 11 Ba omasi ndra'aga, ena'ö dozi ami mi'oroma'ö wa'owölö-ölö andrö, ena'ö a'oi so wa'aro wanötöna andrö, irugi gamozua,
12 ena'ö böi abe'e dödömi, ena'ö mibe'e famaedo khömi zanema amabu'ula li andrö, ba wamati, ba ba wa'ebolo dödö.

13 Me ibe'e gamabu'ula li khö Gaberahamo Lowalangi, ba fahölu ia, ba khönia, me lö khönia sebua, nibe'e hölu ena'ö,
14 imane: "Si ndruhu-ndruhu, ufahowu'ö sibai ndra'ugö, ba a'oi so dania wangoya'ögu ya'ugö."
15 Ba me no imanö wamologö tödönia, wombaloi, ba no itema gamabu'ula li andrö.

16 Na niha sa, ba labe'e hölu zebua, ba tebato wamadaö fefu, ba wahölusa andrö, ba wangaro'ö niŵa'ö.

17 Andrö ifake wahölusa Lowalangi, me i'oroma'ö sibai na mena'ö, ba zanema amabu'ula li andrö, wa tebai awu'a gera-erania,
18 ena'ö tobali dombua balö zi lö awu'a, ba zi tebai mofaya Lowalangi, nibe'e famarou dödöda, sabölö-bölö, ya'ita, si no manaŵa da'ö, wa lö taböhöli dötönafö andrö, si so fönada,
19 si no möi sao nosoda, si no aro, si no abe'e, si rugi göi bakha barö mba'a-ba'a andrö,
20 ba zi no möi bakha sowaö-waö salahida, Yesu andrö, me tobali ere sebua ia, dali gamuata Melekhisede andrö, irugi zi lö aetu.

Faza 7

No fakhili ira Keriso Melekhisede andrö 

I. 1 Melekhisede andrö sa, razo Zalema, ere Lowalangi Fondrege Zalaŵa, samaondragö Aberahamo, ba samahowu'ö ya'ia me mangawuli ia, me i'otarai mangalani razo andrö,
2 nibe'e Gaberahamo göi sambua ni'ofulu, fefu, hadia ia, ba no razo ba wa'atulö ua, geluaha döinia, ba aefa da'ö, ba razo Zalema göi, razo wa'ohahau dödö geluaha da'ö,
3 lö ama, lö ina, ba lö tua moroi yaŵa, lö böröta mbaŵania, ba lö fa'aetu nosonia, ba si no mufakhili-khili khö Nono Lowalangi, ba lö tebulö ere ia, lö mamalö-malö.

4 Ba mifaigi, ha wa'ebua da'ö, nibe'e Gaberahamo göi sambua ni'ofulu gahuluania nitutuyu andrö, Aberahamo, furugö andrö.
5 Ba nono Lewi andrö sa, si tobali ere, ba no mu'oroi'ö, latema zambua ni'ofulu, ba niha sato, ba dalifusöra, dali goroisa andrö, he ŵa'ae ba löwi-löwi Gaberahamo mbörötara.

6 Ba si tenga ya'ira andrö, ba no ihalö zambua ni'ofulu, khö Gaberahamo, ba no ifahowu'ö zi so amabu'ula li andrö.
7 Ba lö fulitö, side-ide zi tefahowu'ö khö zebua.
8 Ba ba da'e, ba niha si mate dania zanema si sambua ni'ofulu, ba ba da'ö, ba no nifaduhu'ö, wa sauri ia.

9 Ba no hulö ba khö Gaberahamo tefo'ömö göi Lewi, si sambua ni'ofulu, Lewi andrö, sanema si sambua ni'ofulu dania.
10 No ba löwi-löwi duania so ia na, me ifaondragö ia Melekhisede andrö.

 Ebua wa'a'ere Keriso moroi ba wa'a'eri nono Lewi 

II. 11 Ba na no so mena'ö wamo'ahonoa ba wa'a'ere nono Lewi andrö (ba da'ö sa tetandrösaigö goroisa andrö, nibe'e khöra) ba hadia guna na, tefataro gere bö'ö dali gamuata Melekhisede, awö wa lö laŵa'ö, dali gamuata Ga'aroni andrö?

12 Na tobali wa'a'ere sa, ba lö fulitö tobali göi goroisa.
13 Ba nitandrösaigö da'ö sa, ba no soi bö'ö, si lö irai möi ere niha, ha niha ia.

14 Noa sa murongo, wa no mado Yuda Zo'aya ya'ita, mado ba zi lö niŵa'ö Moze, ba gere andrö.
15 Ba no mendrua manö na oroma, na tefataro gere bö'ö, dali wa fakhili-khili ia khö Melekhisede andrö,
16 si tenga balazi oroisa, amakhoita dali nösi niha, si no balazi wa'abölö wa'auri andrö, si lö tebulö.

17 Noa sa tefaduhu'ö ia: "Ere ndra'ugö, irugi zi lö aetu, dali gamuata Melekhisede andrö."
18 Tewu'ai sa goroisa föna andrö, börö wa no sambö fa'abölö, awö wa lö gunania sa'ae,
19 (lö'ö sa hadia ia nifo'ahonoa goroisa); ba tefatewu wanötöna si sökhi moroi andrö, ba nihatö'öda ya'ita, khö Lowalangi.

20 Ba ndrohu-ndrohu zi so fahölusa — ba khöra sa, ba lö fahölusa, na tobali ere ira,
21 ba ba khönia, ba so wahölusa, fahölusa zanguma'ö khönia: "No fahölu Zo'aya, ba lö ifuli mangesa dödönia: ere ndra'ugö, irugi zi lö aetu" —
22 ndrohu-ndrohu da'ö göi no tobali we'e-we'e dödö, ba wawu'usa li si sökhi moroi andrö, Yesu.

23 Ba ba khöra, ba ato zi möi ere, börö wa tebai si lö tebulö ira, me mate-mate.
24 Ba khönia, me si lö tebulö, irugi zi lö aetu, ba so wa'a'ere si lö mamalö-malö.

25 Andrö göi i'ila ifo'ahonoa wangorifi sangondrasi Lowalangi, nifa'emania, me no si lö mamalö-malö fa'auri, ba wolului khöra fanguma'ö.

26 Si manö sa zi nangea ere sebua khöda, si no ohau-hau, si lö sala, si lö hadia ia zi lö göna, si no tonia ba niha si so horö, si no yaŵa zorugo, 
27 salakha lö ero ma'ökhö mame'e sumange ba horönia ua, ba aefa ö, ba ba horö zato, si mane ere sebua andrö föna; noa sa i'osamuzaigö wolau da'ö, me ibe'e sumange ia.

28 Oroisa sa, ba ifataro ere sebua niha, sambö fa'abölö, ba taroma li wahölusa andrö, me no aefa goroisa, ba ifataro Nono andrö, si no mo'ahonoa, irugi zi lö aetu.

Faza 8

Keriso no razo ba ere sebua ba gamabu'ula li si bohou 

I. 1 Da'ö duho ba niŵa'ö andrö: No so khöda gere sebua si manö, si no dumadao ba gambölö daroma wa'asalaŵa andrö, ba zorugo,
2 barö mbawania ni'amoni'ö andrö, awö nose si ndruhu andrö, nifazökhi Zo'aya, tenga niha.

3 Dozi ere sebua sa, ba ba wame'e ame'ela ba sumange tefataro ira; andrö lötolalö so khönia göi nibe'e.
4 Ba na ba guli danö so ia ena'ö, ba tenga na i ere ia, me no so zame'e ame'ela andrö, dali goroisa, nibe'e enoni,
5 ba wamaedo zi so ba zorugo andrö, ba lumö-lumönia, si mane niŵa'ö khö Moze, me ifobörö wamazökhi ose andrö, imane: "Faigi, ö'ohia'ö wamaedo andrö, ni'oroma'ö khöu ba hili, wamazökhi fefu, hadia ia."

6 Ba iada'e, ba no si sökhi wamatörö nibe'e ba dangania, ndrohu-ndrohu zi tedou wa'asökhi wawu'usa li andrö, ba zi no sama'ema ia, nitandrösaigö ba gamabu'ula li si sökhi moroi ba zi föföna andrö, wangohonogöi ya'ia.

7 Na lö sinegu sa mena'ö, ba zi föföna andrö, ba lö mena'ö te'alui naha zi sambua.
8 Ba itegu, imane khöra: "Hiza, irugi baŵa dania, iŵa'ö So'aya, ba ulau fawu'u li ba ma'uwu Gizeraeli ba ba ma'uwu Yuda, fawu'usa li si bohou;
9 tenga dali wawu'usa li andrö, me fawu'u li ndra'o, khö ndra tuara, me luo u'ohe dangara, ba wangeheta ya'ira ba danö Miserayi; noa sa laböhöli wawu'usa li andrö khögu, ba no u'ositengagö göi ira, iŵa'ö So'aya.
10 Ba da'ö sa wawu'usa li andrö, na ulau fawu'u li ba ma'uwu Gizeraeli, na no aefa götö da'e, iŵa'ö So'aya: ube'e ba gera-erara goroisa andrö, khögu, ba usura ba dödöra, ba Lowalangira dania ndra'odo, ba banuagu ira.

11 Ba lö'ö manö sa'ae ifahaö nawönia banua zamösana, ba lö'ö sa'ae ifahaö dalifusönia, wanguma'ö: Ya'aboto ba dödöu Zo'aya, me no a'oi la'ila ndra'o, he iraono, ba he satua.
12 Ebolo sa dania dödögu, ba zi lö atulö andrö, khöra, ba lö'ö manö sa'ae itörö tödögu horöra andrö.

13 Ba wanguma'ö "si bohou", ba no atua zi föföna, ibe'e; ba hadia zatua, ba hadia zi no numalö döfi, ba no ahatö wa'ataya.

Faza 9

Famosumange ba gamabu'ula li si föföna ha famaedo 

I. 1 Ba ba zi föföna sa göi, ba so gamakhoita, nitörö, awö ni'amoni'ö andrö, dali ba guli danö.
2 Tefazökhi sa nose tanö föna andrö, ba da'ö so naha wandru andrö, awö meza andrö, awö roti nifaigi-faigi andrö, ba töinia, ba ni'amoni'ö;
3 ba ba gero mba'a-ba'a si sagörö andrö, ba ose andrö, nifötöi fondrege ni'amoni'ö.

4 Ba da'ö so naha wanunu kumöyö andrö, balaki, ba tawöla gamabu'ula li, nifo'uli balaki, ma'afefu, ba bakha ba da'ö, ba migö balaki, nifo'ösi "mana" andrö, ba si'o Ga'aroni andrö, solewiö, ba kara wanura andrö, sura wawu'usa li.

5 Ba yaŵa da'ö, ba kerubi lakhömi, si lumö'ö lagö-lagö andrö, fameta horö andrö, ba tenga nizara-zara iada'e, wamatunö da'ö.

6 Da'ö wakakenia; ba ba nose tanö föna andrö, ba möi-möi gere, si lö mamalö-malö, na lahalö-halö halöŵöra,
7 ba ba zi sambua, ba ha samuza zi döfi möi gere sebua, ha ya'ia, ba lö'ö sa, na lö do, ni'ohenia, ba khönia, ba ba lalö zato andrö, ba wa lö mangila watahögö.

8 Da'ö nifa'ele'ö Geheha ni'amoni'ö ba da'ö: lö'ö na mu'oroma'ö lala ba ni'amoni'ö andrö, fatua lö tebulö nose tanö föna andrö,
9 si no mube'e amaedola ba götö da'e, dali wame'e ame'ela ba sumange, si tebai mamo'ahonoa sangai halöŵö andrö, ba dödö andrö;
10 ha ba gö, ba ba nibadu, ba ba ngawalö wanasa aekhu, amakhoita ba nösi niha, nifakhoi, irugi ginötö wangatulö andrö.

 Keriso no ere sebua 

II. 11 Ba me so Keriso, ere sebua ba zi sökhi andrö, si so dania, ba no itörö nose si sökhi ba so'ahonoa moroi andrö, si tenga nifazökhi tanga, ya'ia wa tenga moroi ba guli danö andre,
12 ba tenga göi balazi ndro mbiri-biri si matua, ba tenga balazi ndro nono zaŵi, no balazi ndronia, me möi ia ba ni'amoni'ö andrö, no i'osamuzaigö, ba no isöndra wangöhöli si lö aetu.

13 No ihaogö sa'ae nösi do mbiri-biri si matua andrö, ba do zaŵi si matua, ba awu zigelo zaŵi andrö, fanefe zi ra'i-ra'iö andrö,
14 ba tenga mendrua manö ndro Keriso andrö, si no mame'e sumange, si lö sinegu, ya'ia, khö Lowalangi, balazi Geheha si lö aetu andrö, iheta ba dödömi mbua-bua si mate, ena'ö möi ami enoni Lowalangi sauri!

15 Ba andrö sama'ema ba wawu'usa li si bohou ia, ena'ö latema nikaoni andrö gamabu'ula li andrö, ondröita si lö aetu, na no mutörö wa'amate, ba wangöhöli ba lalö andrö, ba wawu'usa li si föföna.

16 Ba zi so oroisa zi mate sa, ba lötolalö alua ua wa'amate zangoroi'ö andrö.
17 Oroisa si manö sa, ba ba wa'amate aro, me no lö gunania fatua auri zangoroi'ö.
18 Andrö tenga göi si lö do föna, me te'amoni'ö zi föföna andrö.

19 Me no i'ombakha'ö Moze fefu ngawalö gamakhoita, ba niha sato, fefu, dali goroisa, ba ihalö ndro nono zaŵi andrö, awö ndro mbiri-biri si matua, awö nidanö, ba bu mbiri-biri soyo, ba sufo, ba itefe zura andrö, awö niha sato fefu,
20 ba imane: "Do andre, ba no do ba wawu'usa li andrö, ni'oroi'ö Lowalangi khömi".

21 Ba ose göi, ba fakake ba halöŵö, fefu, ba itefe göi do andrö, si manö göi.
22 Ba arakha fefu, hadia ia, ba do wangehao ya'ia, dali goroisa, ba lö fangefa, na lö aduwa ndro.

23 Ba tobali lö tola na tenga da'ö wangehao wamaedo zi so ba zorugo andrö, ba ba khönia, si so ba zorugo, ba lötolalö falukha zumange si sökhi moroi andrö, wangehao ya'ia.
24 Tenga sa ba ni'amoni'ö nifazökhi tanga möi Keriso, tenga ba wamaedo zi duhu, no ba zorugo möi ia, ba wama'ele'ö ya'ia iada'e khö Lowalangi, salahida.

25 Ba tenga sa göi ena'ö i'asese'ö wame'e sumange ya'ia, si mane ere sebua andrö, si no ero röfi möi ba ni'amoni'ö andrö molohe do tanöbö'ö.
26 Na si manö ena'ö, ba lötolalö asese itaögö wamakao andrö, i'otarai mböröta danö andre; ba iada'e, ba no ha samuza to'ele ia, ba gamozua götö danö andre, ba wameta horö, wame'e sumange ya'ia.

27 Ba si mane ba niha, me no muhonogöi khönia, wa samuza mate ia, ba aefa da'ö, ba fanguhuku,
28 si manö göi Keriso, me no samuza tebe'e sumange ia, ba wameta horö zato, ba ba zi samuza dania, ba lö horö, na to'ele ia, ba zombalo-mbaloi ya'ia, ba wangorifi.

Faza 10

Fo'ahonoa wameta horö börö Keriso 

I. 1 Me ha lumö-lumö zi sökhi andrö, si so dania, ba goroisa andrö, me tenga si ndruhu famaedo ngawalö andrö, ba lö'ö manö i'ila ifo'ahonoa zangondrasi andrö, ba zumange andrö, si no ero röfi labe'e, si lö aetu-aetu.
2 Tenga labato ena'ö, wame'e sumange, me lö itörö ena'ö tödö zame'e sumange andrö horö, na no muhaogö zamuza?

3 Ba no ero röfi tefasugi ba dödöra horö, ba da'ö.
4 Tebai sa iheta horö do zaŵi si matua, ba do mbiri-biri si matua.
5 Andrö imane, me möi ia ba guli danö: "Sumange ba ame'ela, ba no lö somasi'ö, ba no öfazökhi khögu mboto;
6 sumange nitunu ba sumange fameta horö, ba lö somasi'ö;
7 ba umane: "Hiza, sodo dania, ba nga'ölu zura no musura hadia ia, ba khögu: ba wolo'ö somasi'ö, ya'ugö, Lowalangi."
8 Me no iŵa'ö mege: "Sumange ba ame'ela, ba sumange nitunu, ba sumange fameta horö, ba lö ba dödöu, lö somasi'ö",
9 nibe'e, dali goroisa, ba awena imane: "Hiza, sodo dania, ba wolo'ö somasi'ö." Si sambalö iwu'ai, ena'ö ifataro zi sambalö.
10 Ba zomasi ia andrö, ba da'ö te'amoni'ö ita, ba wame'e sumange boto Yesu Keriso andrö, ni'osamuzaigö.

11 Ere andrö sa fefu, ba ero ma'ökhö so ira, ba wangai-ngai halöŵöra, ba ba wangasese'ö fame'e sumange andrö, ha da'öda'ö, si tebai manö mameta horö
12 Ba ya'ia, ba ha sambalö nibe'enia sumange, ba horö andrö, ba no mudadao ia ba gambölö Lowalangi, si lö mamalö-malö,
13 ba wombalo-mbaloi sa'ae, "irege tebe'e tou barö gahenia zi fa'udu khönia".

14 Ba wame'e sumange si samuza andrö sa, ba no ifo'ahonoa ni'amoni'ö andrö, irugi zi lö aetu.
15 Ba ifaduhu'ö göi khöda Eheha ni'amoni'ö.
16 Me no aefa iŵa'ö: "Da'ö wawu'usa li andrö, na ulau fawu'u li khöra, na no aefa götö da'e!" iŵa'ö So'aya: "Oroisagu ube'e ba dödöra, ba ba gera-erara usura ia,
17 ba lö'ö sa'ae dania itörö tödögu horöra ba olalöŵara andrö."
18 Ba ba zi so fangefa da'ö, ba lö'ö sa'ae göi ame'ela, ba horö andrö.

 Famangelama fa böi mangawuli furi 

II. 19 Ba me no so khöda wa lö aiŵö, ya'ami ira talifusö, ba we'amöi bakha ba ni'amoni'ö andrö, börö ndro Yesu andrö,
20 ni'amoni'önia khöda, lala si bohou, lala ba wa'auri, sanörö ba'a-ba'a andrö, ya'ia nösinia andrö,
21 ba me no so khöda gere sebua, ba nomo Lowalangi andrö,
22 ba data'ondrasi, ya si ndruhu dödöda, ya'alösu lö mangiwa wamatida, ya'aefa dödö sanegu ya'ita, me no mutefe dödöda,
23 ba ena'ö nisasai nösida idanö sohahau; böi taböhöli wamaduhu'ö tötönafö andrö, böi mangiwa; lö'ö sa faröi zamabu'u andrö.

24 Ba datafaoma tafaigi nawöda, ba wamarou tödö ba wa'omasi andrö, ba ba mbua-bua si sökhi.
25 Ba böi taböhöli we'amöi ba migu khöda, si mane nifolau-lau danö bö'ö ösa, tafarou dödö nawöda, ba mendrua manö, me itugu mi'ila, ahatö mbaŵa andrö.
26 Na ta'odödögö wamazökhi horö sa, na no tasöndra wa'aboto ba dödö zi duhu andrö, ba lö'ö sa'ae si tosai sumange, fameta horö,
27 ha fombalo-mbaloi huku, sata'u ita, awö hola-hola galitö andrö, si manga dania zi fa'udu andrö.

28 Na so zangositengagö oroisa andrö khö Moze, ba lö fa'ahakhö dödö, mate ia, ba zi darua, ba ma si datölu, si so ba mbörö;
29 ba he wisa ba dödömi, tenga mendrua manö wotu, si göna zi hundragö Ono Lowalangi andrö, ba na ba dödönia si lö guna ndro andrö, ba wawu'usa li andrö, ba ni'amoni'ö ya'ami, ba na no i'osiwawöi Geheha fa'ebua dödö andrö?

30 Noa sa ta'ila zi no manguma'ö: "Khögu wolau balö, ya'o zanulöni", ba so zui, ba: "Ihuku dania mbanuania So'aya."
31 Sata'u ita na ba danga Lowalangi sauri aekhu ita.

 Famarou ba wanaha tödö 

III. 32 Ba mitörö-törö tödömi mbaŵa föna andrö, me oya mitaögö fasöndrata famakao andrö, me no muhagaini ami;
33 so, ba tebe'e mai-mai mifaigi ami, wango'aya ya'ami, ba famakao ya'ami, ba so, ba tobali awö zi göna si manö ami,
34 Noa sa göi mihakhösi tödö nikuru, ba no mitaha, na terabu zi so khömi, lö sabu dödömi, me no aboto ba dödömi, so khömi zi sökhi moroi andrö, si lö tebulö.

35 Ba böi miböhöli wa'abe'e dödö andrö khömi, nifoluo sebua dania.
36 Fa'ebolo dödö sa zoguna khömi, ena'ö mi'o'ö zomasi Lowalangi, ba ena'ö misöndra gamabu'ula li andrö.
37"Hatö sa ma'ifu sibai tö, ba so zi möi andrö, lö i'aragö ia.
38 Ba satulö tödö andrö khögu, ba moroi ba wamati auri ia dania, ba na awuwu ia, ba lö omasi dödögu ia."
39 Ba ya'ita, ba tenga sawuwu, ba wa'atekiko, no samati ita, ba wangorifi noso.

Faza 11

Amuata wamati andrö 

I. 1 Ba famati andrö, ba no fa'a'ro dödö ba nidöna-döna andrö, fa'afaduhu dödö ba ngawalö, hadia ia, si lö oroma.
2 Ba khönia sa lasöndra satua föna, wa tefaduhu'ö ira.
3 Moroi ba wamati aboto ba dödöda, wa no taroma li Lowalangi wamazökhi danö'a, wa no tobali tenga moroi ba zoroma tumbu zoroma andrö,

 Fa'abölö wamati ndra tua föna 

II. 4 Moroi ba wamati, wa no sökhi zumange andrö, nibe'e Habeli khö Lowalangi, moroi ba nibe'e Ka'ino, ba moroi ba da'ö tefaduhu'ö ia, wa satulö ia, me ifaduhu'ö game'elania Lowalangi, ba moroi ba da'ö göi, wa muhede ia na, he ŵa'ae no mate ia.

5 Moroi ba wamati, wa teheta Khenoki, fa lö i'ila wa'amate, ba lö lasöndra ia, me no iheta ia Lowalangi; föna wangeheta ya'ia sa'ae tefaduhu'ö ia, wa no somasi Lowalangi ia.
6 Ba na lö famati, ba tebai i'omasi'ö niha Lowalangi: Sangondrasi Lowalangi ena'ö ba lö'ö sa tola lö mamati ia, so Lowalangi, ba ifoluo zangalui ya'ia andrö.

7 Moroi ba wamati, wa ilau nowo andrö Noakhi, ba wangorifi si samba omo ya'ira, me no ibokai khönia Lowalangi zi lö oroma na; i'ata'ufi; ba da'ö i'etu'ö huku niha guli danö, ba tobali sanema fa'atulö dödö ba wamati ia.

8 Moroi ba wamati, wa molo'ö Gaberahamo, me tekaoni ia, wa awu'a ia, wa isaŵa danö, nibe'e ondröita mitou dania khönia, ba mofanö ia, he lö'ö na i'ila, heza isaŵa.

9 Moroi ba wamati, wa si fatewu ia, ba danö amabu'ula li andrö, ba danö niha bö'ö ua, ose nahiania, ba si manö göi khö Giza'aki ba khö Yakobo, awönia sanema amabu'ula li andrö göi.
10 Ibaze-baze'ö sa mbanua andrö, saro dane-dane, ba zi no möi tuka ba sotomo Lowalangi.

11 Moroi ba wamati göi, wa isöndra wa'abölö Sara andrö, ba wamobörö nga'ötö, ba lö lai wa no numalö ndröfinia, me no faduhu dödönia, ba zamabu'u andrö.

12 Andrö göi moma'uwu zi ha samösa andrö, ba si no mate, taŵa'ö, timba ndröfi ba mbanua yaŵa wa'ato, ba timba nene ba mbewe nasi andrö, si tebai la'erai ngawua.
13 Ba ba wa'amate da'ö fefu, ba dali wamati, lö si falukha ira amabu'ula li andrö, ha moroi ba zaröu la'ila, ba la'owai, ba la'ombakha'ö, tome ira ba si fatewu, ba guli danö andre.
14 Sanguma'ö da'ö sa, ba la'ombakha'ö, wa la'alui zi ndruhu mbanuara.
15 Ba na da'ö niŵa'öra, ba zi otarai ira, ba fakhamö mena'ö, mangawuli ira.
16 Ba me tenga da'ö, ba si sökhi ni'aluira, ya'ia zi so ba zorugo. Andrö wa lö aila khöra Lowalangi, na labe'e töinia Lowalangira; noa sa itaru'ö khöra mbanua.

17 Moroi ba wamati, wa ibe'e sumange Giza'aki andrö Aberahamo, me tetandraigö ia, ononia si ha sambua andrö ibe'e sumange, ya'ia si no manema amabu'ula li andrö.
18 ba zi no muŵa'ö: "Ba khö Giza'aki tefotöi khöu nga'ötö."
19 Da'ö dödönia, he moroi ba ngai zi mate, ba i'ila isusugi Lowalangi, moroi ba da'ö göi itema mangawuli ia, me ilulu.

20 Moroi ba wamati, wa ifahowu'ö ndra Yakobo Ezau Iza'aki, ba zi falukha ira dania.

21 Moroi ba wamati, wa faoma ifahowu'ö nono Yosefo andrö Yakobo, me arakha mate ia, ba mangalulu ia faudu högö zi'onia.

22 Moroi ba wamati, wa itörö li Yosefo wa'awu'a Ndraono Gizeraeli andrö, me mate ia, ba ibe'e goroisa, ba wolohe botonia.

23 Moroi ba wamati, wa labini'ö Moze ira inania, me sawena tumbu, tölu waŵa wa'ara, me la'ila, si sökhi nono andrö, ba lö la'ata'ufi goroisa razo andrö.

24 Moroi ba wamati, wa lö ba dödö Moze, na laŵa'ö ono nono Wara'o alawe ia, me no ebua ia,
25 awö wa abölö omasi ia, itaögö wamakao, awö mbanua Lowalangi, moroi isöndra wa'omuso dödö ba horö, si lö arara;
26 ba dödönia, ebua hare ba wango'aya andrö, khö Keriso, moroi ba gana'a Miserayi andrö; famoluo dania sa ifaigi.

27 Moroi ba wamati, wa iröi danö Miserayi, wa lö i'ata'ufi wönu razo andrö; i'olembai sa'ae zi lö oroma andrö, hulö na no i'ila.

28 Moroi ba wamati, wa ilau wasa andrö, awö wamaduwa do andrö, fa böi ibabaya ira samunu ono si a'a andrö.

29 Moroi ba wamati, wa latörö nasi soyo andrö, hulö na tanö sabe'e, ba zalömö Ndrawa Miserayi, me latandraigö göi.

30 Moroi ba wamati, wa adudu göli kara andrö, ba Yerikho, me no fitu bongi lafasui.

31 Moroi ba wamati, wa lö tekiko Rakhaba andrö, sohorö andrö, awö zi lö molo'ö, me no ifa'amöi yomo khönia zamauze andrö, me no ihaogö khöra.

32 Ba hadia niŵa'ögu na ena'ö? Lö'ö sa fakhamö, na udunö-dunö ena'ö, hadia ia ba khö Gideono andrö, ba ba khö Mbaraki, ba ba khö Zimesono, ba ba khö Yefita ba ba khö Dawido ba ba khö Zamueli andrö, ba ba zama'ele'ö andrö.
33 Si no molaŵa banua bö'ö, ba wamati, si no mamalua satulö, si no manema amabu'ula li, si no mondruhö bawa zingo,
34 si no mamunu fa'abölö galitö, si no aefa ba mbawa zi'öli, si no mogamö fa'abölö, he si lö abölö, mböröta, si no abölö ba wanuwö, si no manimba sabölö niha bö'ö.

35 No ba wemaoso, moroi ba ngai zi mate, latema mangawuli zi mate khöra ira alawe; ba so niforöfa, sanimba fangefa, ena'ö lakhamö wemaoso si sökhi,
36 ba so zi no falukha fango'aya ba famözi-mözi, awö mböbö, ba awö gurunga;
37 no latebu kara ira, no lafakao, no lasila, mate ira nibunu si'öli, mowaö-waö ira, uli mbiri-biri nukhara, ba ma uli nambi, no falukha ira wa'ambö, ba fa'afökhö, ba famakao.

38 Ya'ira andrö, si tenga si nangea awö niha guli danö mena'ö; ba danö si mate misa elungu-lungu ira, ba ba hili misa, ba ba dögi narö gara, ba ba zo'arö hili.
39 Ba da'ö fefu, ba lö nikhamöra amabu'ula li andrö, he ŵa'ae no nifaduhu'ö ira, moroi ba wamati andrö;
40 me no ihönagö ifaigi khoda zi sökhi Lowalangi, ena'ö böi mo'ahonoa ira lö ya'ita.

Faza 12

Famarou ba wanöngöni khö Yesu 

I. 1 Ba andrö, ya'ita göi, me no tefasui ita lawuo samaduhu'ö andrö, ba datatou'ö tou noro dödö andrö, fefu, awö horö andrö samasui ya'ita, ba data'anau'ö gölöda wagohisa, ba watandrasa töla andrö, si so fönada,
2 Ba tafaigi zolohe andrö, ba samo'ahonoa famati, Yesu, si no manaha röfa andrö, salahi wa'omuso dödö andrö, si no so fönania, si no mangositengagö fa'aila, ba si no mudadao ba gambölö dadaoma Lowalangi andrö.
3 Mitörö-törö sa'ae tödömi zi no manaha tödönia, na lamanö wamadaö khönia niha si so horö, fa böi atage ami, ba fa böi alulu dödömi.

 Fangotu'ö Lowalangi moguna 

II. 4 Lö'ö na sondrugi do fanimbami horö andrö, ba wasöndrata khönia,
5 ba no olifu ami wondrara dödö andrö, sihede khömi, amaedola wehede ba ndraono, imane: "He onogu! böi zi lö ba dödöu wotu andrö, khö Zo'aya, ba böi abu dödöu, na i'otu'ö ndra'ugö;
6 somasi Zo'aya sa, ba i'otu'ö, ba ibago-bago fefu ndraono nihalönia khönia."

7 Mitaha wotu; tödö Lowalangi khömi, ba no hulö ba ndraono; heza sa so ndraono, si lö i'otu'ö ama?
8 Ba na lö te'otu'ö ami, si no falukha ira fefu, ba no ono horö ami, ba tenga si ndruhu nono.
9 Ba no ae sangotu'ö ya'ita ndra amada, niha, ba no ta'ata'ufi ira, ba tenga mendrua manö möi ita barö mbawa Nama noso andrö, ena'ö auri ita?

10 Ba ya'ira sa, ba si lö arara, ha uga bongi, la'otu'ö ita, dali dödöra, ba ya'ia, ba ena'ö moguna, ena'ö möi khöda göi wa'ohau-haunia andrö.
11 Fefu ngawalö wotu sa, ba götö iada'e, ba tenga fa'omuso dödö, taŵa'ö, ha fa'abu dödö, ba dania, ba sohahau dödö lua-luania, fa'atulö dödö, nifa'emania ba zi no mufamaha ba khönia andrö. 

 Fa böi mangositengagö wa'ebua dödö Lowalangi 

III. 12 Andrö mifuli mi'abe'e'ö danga, si no adada, ba balöduhi, si no atage andrö;
13 ba mifaigi zadölö lala gahemi, fa lö ahole zi no ombuyu-mbuyu, ena'ö abe'e ato.

14 Migohi wa'atulö, ba niha fefu, ba fangohau-hau andrö; lö'ö sa sangila So'aya dania, niha, na lö da'ö.
15 Ba mifaigi, fa böi falukha zi toröi furi, ba wa'ebua dödö andrö, fa böi molewiö ŵa'a safeto, ba wamoborö famakuyu, fa böi ato zi göna si ra'i-ra'iö.

16 Böi ta'ila zohorö, ba ma si lö ngaroro, si mane Ezau andrö, samawa fa'asia'ania, ha samuza femanga mböli;
17 noa sa mirongo: dania göi, me edöna itema howu-howu andrö, ba tetibo ia; lö'ö sa isöndra lala wamalalini era-era, he ŵa'ae no mowöi daŵa hörönia, wangalui ya'ia.

18 Lö'ö sa nirugimi hili nibabaya andrö, sihola-hola andrö, ba lö nirugimi salu, ba sogömi-gömi, ba fe'ugu-ugu mbanua, si fao angi,
19 ba li dorofe, ba li zihede andrö, me mangandrö zamondrongo andrö, böi sa'ae yamuhede khöra;
20 me tebai lataha ni'oroi'ö andrö: "Ba he ahe zaliŵa-liŵa ba danö zanguhundragö hili, ba nibunu, nitebu kara;"
21 wa'ata'ura zoroma andrö, tobali imane Moze: "Oi so wa'ata'ugu, manizi-nizi ndra'o!"

22 Ba no mirugi hili Ziona andrö, ba banua Lowalangi sauri andrö, Yeruzalema andrö, si yaŵa, ba zorugo, awö ngahönö mala'ika,
23 ba owuloa andrö, banua zi a'a, nisura töi ba zorugo, ba Lowalangi, sanguhuku fefu, ba niha ira, ba bekhu zatulö andrö si no mo'ahonoa,
24 ba sama'ema andrö, ba wawu'usa li si bohou, Yesu, ba do fanefe andrö, si sökhi fehede, moroi ba ndro Habeli.

25 Mifaigi, fa böi mitimba zihede andrö. Na tebai sa aefa da'ö, sanimba sanguma'ö li ba guli danö andre, ba tenga mendrua manö ita, na ta'erogö zihede moroi ba zorugo andrö?
26 Me luo da'ö ifaheu danö linia, ba iada'e, ba no ifabu'u linia, imane: "Samuza tö dania ufaheu, tenga ha tanö, banua si yaŵa göi".
27 Ba si "samuza tö" andrö, ba ba wamalalini nifaheu andrö, nifazökhi andrö, faekhu, ena'ö si lö tebulö zi tebai humede.

28 Andrö, me no möi khöda mbanua si tebai humeu-heu, ba data'andrö saoha gölö; da'ö zomasi Lowalangi, fe'amöida enoninia, yafao wangera-ngera ba fa'ata'u;
29 alitö si manga-manga hadia ia sa Lowalangida andrö.

Faza 13

Famarou ba mbua-bua si sökhi 

I. 1 Fangomasi'ö talifusö andrö, andrö, ba böi yatebulö.
2 Böi mi'olifugö ami, fa böi abua gölömi ba dome; so sa ösa zi no mame'e gö mala'ika, si lö la'ila, ba zi manö.
3 Mitörö-törö tödömi nikuru andrö, me no awöra nikuru ami, awö nifakao andrö, me si so ba mboto göi ami.

4 Dozi sa, ba ndramu'onangegö warongasa, ba ba wa'orudu andrö, ba böi yafabaya hadia ia; ihuku sa Lowalangi zohorö andrö, awö zohoröni donga zodonga.

5 Böi fatewu ba gera-erami wa'omasi gana'a, ya'abönö khömi zi ho so. Noa sa ya'ia zanguma'ö: "Lö'ö manö faröido khöu, balö'ö manö u'ositengagö ndra'ugö."
6 Tobali tola abe'e dödöda, wanguma'ö: "So'aya zanolo ya'o, lö ata'u ndra'o. Hadia nilau niha khögu?"

 Famarou ba wamondrondrongo li zamahaö 

II. 7 Mitörö-törö tödömi zolohe ya'ami andrö, si no mangombakha khömi taroma li Lowalangi; aekhula lalara mitöngöni, ba mi'ohia'ö wamatira andrö.
8 Yesu Keriso andrö, ba ya'i-ya'ia manö, he menewi, ba he ma'ökhö, ba he irugi zi lö aetu.

9 Böi mibe'e nidönisi ami, ba wamahaö si no oya ngawalö, si no fabö'ö; si sökhi sa na moroi ba wa'ahakhö dödö te'abe'e'ö dödö, böi ba gö, ba zi lö hare zanörö da'ö.

10 No so khöda naha wame'e sumange, ba zi lö tola manga zangai halöŵö andrö, ba nose andrö.
11 Baero golombaseŵa sa tetunu nösi zaliŵa-liŵa ba danö andrö, ni'ohe gere sebua do ba ni'amoni'ö andrö fameta horö.
12 Andrö göi baero mbawa göli itaha wamakao Yesu, ena'ö i'amoni'ö mbanua, donia andrö.

14 Ba me si manö, ba damöi ita khönia, baero golombaseŵa, ba datalu'i wango'aya ya'ia andrö.
14 Lö'ö sa khöda ba da'e banua si lö tebulö, ba si so dania ni'aluida.

15 Ba datafafa'ema'ö khönia zumange fanuno, khö Lowalangi, böi mamalö-malö; ya'ia mbua-bua mbewe, sangombakha töinia.

16 Böi mi'olifugö ami, ba wanolo si numana, ba ba dolo-tolo andrö; somasi Lowalangi sa zumange si manö.
17 Mifondrondrongo li zolohe ya'ami andrö, ba mi'o'ö, ya'ira sa zanaro tödömi andrö, khöra tezofu-zofu li dania, ena'ö omuso dödöra wangombakha, ba ena'ö böi mangarö-ngarö ira; tenga sa sohare ami da'ö.

18 Mi'angandrö salahima, noa sa faduhu dödöma, wa lö iteguga tödöma, me si sökhi manö zedöna matörö, fefu, hadia ia.
19 Andrö mendrua manö ufarou dödömi, ba wolau da'ö, ena'ö alio tefuli ndra'o khömi.

 Famahowu'ö ba fango'ozui sura 

III. 20 Ba Lowalangi wa'ohahau dödö andrö, si no molohe yaŵa, moroi ba ngai zi mate, kubalo mbiri-biri andrö, sebua, balazi ndro wawu'usa li andrö, si lö aetu, Yesu andrö, So'aya ya'ita,
21 ya'ia yamuhaogö ami, ba zi sökhi andrö fefu, ba wolo'ö somasi ia, yamu'a'asogö ba dödöda zomasi ia famaigi, moroi khö Yesu Keriso, ya khönia zumange, irugi zi lö aetu. Yaduhu.

22 Ba u'andrö khömi, ya'ami ira talifusö, böi mitimba daroma li wamarou tödö andrö, lö'ö sa oya-oya nisuragu khömi.
23 Böi zi lö mirongo, wa no aefa dalifusöda Timoteo andrö, awönia dania ndra'o, wamaigi ya'ami, na alio möi ia.
24 Mi'owai zolohe ya'ami andrö, fefu, awö ni'amoni'ö, fefu. La'owai ami si so ba Gitalia.
25 Yafalukha ami fefu wa'ebua dödö.

YAKOBO

Faza 1

Fangowai 

I. 1 Yakobo zanura da'e, enoni Lowalangi andrö ba enoni Yesu Keriso, ba zi felendrua tua andrö, sizaewe misa; ya'ahowu!

 Famarou tödö ba wanaha tödö 

II. 2 Mibe'e fa'omuso dödö manö, ya'ami ira talifusögu, na oya itörö ami fanandraigö, hadia ia ngawalö; 
3 me no aboto ba dödömi, na no mutandraigö wamatimi, ba fanaha tödö lua-lua. 
4 Ba famo'ahonoa dania wanaha tödö andrö, ena'ö mo'ahonoa ami, si lö sala, ba böi ambö hadia ia. 
5 Ba na so ba khömi zambö fa'atua-tua, ba yamu'andrö khö Lowalangi, same'e manö, fefu gofu ha niha zangandrö, lö ihede-hede'ö; ba tebe'e khönia. 
6 Ba yafaduhu dödönia, ba wangandrö, böi mangiwa; sangiwa tödö sa, ba no hulö ndrulu nasi, nifadaulu-daulu nangi, nifangörö-ngörö misa. 
7 Böi sa yamuŵa'ö tödönia niha si manö, so dania hadia ia zinemania khö Zo'aya; niha si dua tödö, 
8 samangörö-ngörö manö nilaunia, fefu. 
9 Ba talifusö, side-ide, ba yamusuno ia, ba wa'asalaŵania; 
10 ba so'ana'a, ba yamusuno ia ba wa'ide-idenia, me no lala mbowo ndru'u dania lalania. 
11 Tumbu luo, so wa'aukhu zino, ba aleu ndru'u andrö, ba bowonia, ba atoru, ba taya wa'asökhinia; si manö göi dania wa'aleu zo'ana'a, ba lalania andrö. 
12 Ya'ahowu niha, sanaögö fanandraigö andrö, na no faduhu dödö dania khönia, ba itema dakula fa'auri andrö, nifabu'u Zo'aya ba zangomasi'ö ya'ia.

 Börö wanandraigö 

III. 13 Böi yamuŵa'ö niha, na tetandraigö ia: Moroi khö Lowalangi, wa tetandraigö ndra'odo: Lowalangi, ba tebai tetandraigö ba zi lö sökhi, ba ya'ia, ba lö itandraigö niha. 
14 Ba dozi nitandraigö, ba ba wangisö dödöra tezöbi-zöbi ira ba tedönisi. 
15 Awena dania, na no abeto wangisö andrö, ba i'adonogö horö, ba horö andrö, na no mufalua, ba i'adonogö wa'amate. 
16 Böi elungu ami, ya'ami ira talifusögu, somasi ndra'o. 
17 Ha sambalö ame'ela si sökhi, ba ha sambalö buala so'ahonoa zi otarai moroi si yaŵa, moroi khö Nama zihaga andrö, mitou, ba zi lö fa'atobali, ba he fa'atelumö-lumö. 
18 Nilau dödönia, wa no i'adonogö ita, moroi ba daroma li si duhu andrö, ena'ö böröta nifazökhinia ita. 
19 Ya'aboto ba dödömi, ya'ami ira talifusögu, somasi ndra'o: dozi niha, ba ndramu'alio'ö wamondrongo, böi ndramufahulö wehede, ba böi alio wofönu. 
20 Fönu niha andrö sa, ba lö ilau zatulö, wamaigi Lowalangi. 
21 Andrö miböhöli fefu, hadia ia, zi ra'i-ra'iö andrö, awö fefu walösökhi andrö, si no fahöna, ba mibologö dödömi wamonaha taroma li andrö, nitanö ba dödömi fangorifi nosomi.

 Hadia zi sökhi folo'ö 

IV. 22 Ba mi'o'ö daroma li andrö, ba böi ha famondrongo manö, wolimo ya'ami. 
23 Na so zamondrongo taroma li andrö, ba na lö i'o'ö, ba no hulö niha samaigi bawania ba zörömi; 
24 na no ifaigi ia, ba mofanö sa'ae ia, ba i'anema'ö olifu, he wisa khala-khalania. 
25 Ba si no monehegö oroisa fangefa andrö, si no mo'ahonoa, ba si lö tebulö ba da'ö, si tenga ha samondrongo, solifu; na solo'ö göi ia: da'ö zodöŵa-döŵa tödö dania, ba wolaunia andrö. 
26 Na so zanguma'ö tödönia, samosumange Lowalangi ia, ba na lö itaha lelania, na ilimo dödönia, ba no faya wamosumangenia Lowalangi. 
27 Da'ö zi sökhi wamosumange Lowalangi, si lö si fabaya hadia ia, wamaigi Lowalangi Ama: na möi ita mutolo zi lö ama, si lö ina, awö zi no mate donga ba wa'abu dödöra, ba na tafaigi, fa böi göna ita si ra ira'iö andrö, ba niha guli danö.

Faza 2

Famangelama fa böi ebua dödö zambuana 

I. 1 Ya'ami ira talifusögu, böi mi'ebua'ö dödömi zambuana, ba wamati andrö, khö Zo'aya lakhömi andrö khöda, Yesu Keriso. 
2 Na so ena'ö zi möi ba gowuloami niha solaeduru balaki, sobaru baru luo, ba na so göi zi möi, si numana, sobaru si lö sökhi-sökhi; 
3 ba mifaigi ena'ö zobaru baru luo andrö, ba mimane ena'ö: Dadao ba da'e, ya'ugö faigi zi sökhi nahau; ba na mimane ba zi numana andrö: Ya'ugö, ba ba da'ö iagö, zizio, ba ma tou dadao, tou mbaku-baku gahegu andre! 
4 ba tenga no mifonaha wanufa dödömi, ba tenga no sanguhuku, si so era-era si lö sökhi, ami? 
5 Mifondrondrongo, ya'ami ira talifusögu, somasi ndra'o! Tenga no itutuyu Lowalangi zi numana ba guli danö andre, ena'ö fahöna khöra wamati andrö, ba ena'ö sanema ondröita ira, banua andrö, nifabu'unia ba zangomasi'ö ya'ia andrö? Ba ya'ami, ba no mi'ositengagö zi numana andrö 
6 Hadia, tenga so'ana'a andrö zamalangögö ya'ami, ba tenga ya'ira zanöbi ya'ami ba rafe? 
7 Tenga ya'ira zango'aya töi si sökhi andrö, si no mube'e börö döimi andrö? 
8 Ba na mi'o'ö goroisa razo andrö, si so ba zura: "Omasi'ö zahatö khöu, si mane fa'omasiu ndra'ugö," ba no si sökhi milau. 
9 Ba na mi'ebua'ö dödömi zambuana, ba mamazökhi horö ami, ba ifaduhu'ö khömi oroisa, wa no sanawö ami. 
10 Na so sa ena'ö zolo'ö oroisa, ma'afefu, ba na isawö zambalö, ba no mo'ömö ia ba goroisa ma'afefu. 
11 Sanguma'ö: "Böi ohorö!" da'ö göi zanguma'ö: "Böi ange'e." Ba he lö mohorö'ö, ba na mange'e'ö, ba no tobali sanawö oroisa ndra'ugö. 
12 Mimanö wehede, ba mimanö wolau, si mane niha nihuku ba goroisa fangefa andrö dania. 
13 Lö'ö sa fa'ahakhö dödö ba wanguhuku si lö mangahakhösi tödönia; ba i'ositengagö wanguhuku fa'ahakhö dödö andrö.

 Famangelama fa böi zi lö bua-bua si sökhi ba wamati 

II. 14 Hadia guna, ya'ami ira talifusögu, na so zanguma'ö, so khönia wamati, ba na lö bua-bua? Hadia, i'ila, i'orifi ia famati andrö? 
15 Ba na so dalifusö matua, ba ma talifusö alawe, si lö nukha ba sambö balazo, ndrege zi ma'ökhö; 
16 ba na so ba khömi zanguma'ö khöra: Mi'ae'e, ya'ohahau dödömi, mi'oleu, ba mi'abusoi'ö ami! ba na lö mibe'e zoguna fangehao mbotora, ba hadia guna? 
17 Si manö göi wamati andrö, na lö bua-bua; no amaedola zi lö noso. 
18 Ba ma so zanguma'ö: khöu wamati, ba khögu mbua-bua. Oroma'ö khögu wamatimö andrö, si lö bua-bua, ba ba mbua-buagu u'oroma'ö khöu wamati andrö. 
19 Hadia, no faduhu dödöu, wa ha sambua Lowalangi? Si sökhi da'ö: faduhu göi dödö mbekhu ba da'ö, ba humokha mbura. 
20 Ba hadia, omasi'ö ö'ila, ya'ugö niha si lö tödö, wa lö guna wamati si lö bua-bua? 
21 Tuada Aberahamo andrö, hadia, tenga moroi ba mbua-bua isöndra wangatulö, me ibe'e sumange nononia Iza'aki andrö? 
22 Ö'ila ba da'ö, itolo ba mbua-bua andrö famati, ba moroi ba mbua-bua andrö tefo'ahonoa wamati, 
23 ba itörö zi so ba zura andrö, imane: "Ba mamati Gaberahamo khö Lowalangi, ba tebe'e fa'atulö dödönia da'ö, ba si fahuwu khö Lowalangi döinia". 
24 Mi'ila ba da'ö, ba mbua-bua isöndra wangatulö niha, ba tenga ha ba wamati. 
25 Si manö göi Rakhaba andrö, sohorö andrö, hadia, tenga ba mbua-bua isöndra wangatulö, me ifa'amöi yomo khönia zinenge andrö, ba me ifatörö ba lala bö'ö, wamofanö? 
26 Hulö si mane boto sa, si lö fa'auri, na lö noso, si manö göi wamati andrö, lö fa'auri, na lö bua-bua.

Faza 3

Böi ato zamahaö ba böi oya mbewe 

I. 1 Böi ato ami zamahaö, ya'ami ira talifusögu; noa sa mi'ila tedou dania wa'abe'e huku, nifatörö khöda. 
2 Asese sa sala ita, dozi ita. Na so zi lö sala ba li, ba no niha si no mo'ahonoa ia, sangila mamatöro botonia ma'asambua. 
3 Na tabe'e ba mbawa kudo zi'öli andrö, fa la'o'ö khöda, ba tafatörö mbotora, ma'asambua. 
4 Hiza göi, nowo andrö, ha wa'ebua ia, ba he ŵa'ae angi sabe'e wamofanö, ba tebali'ö zui amuri side-ide sibai andrö, heza nilau dödö zamatörö ya'ia. 
5 Si manö göi lela andrö, ndroto-ndroto side-ide ia, ba no ebua hokha. Hiza wa'ide-ide galitö, ba ha wa'ebua gatua itunu. 
6 Alitö lela andrö, fa'ebua nösi guli danö ma'afefu wa'ebua zi lö atulö andrö, khönia, no föna ndroto-ndroto bö'ö lela andrö, lö sökhi mbotoda ma'asambua ibe'e, ifohola roda wa'auri andrö, ba nifohola narako ia. 
7 Telaŵa sa fefu ngawalö gutu ndru'u, ba fofo, ba ulö, ba saliŵa-liŵa ba nasi andrö; noa sa ilaŵa niha, 
8 ba lela andrö; noa sa ilaŵa niha, ba lela andrö, ba lö sangila molaŵa ya'ia niha; si lö sökhi andrö, si lö ahono-hono, si no fahöna langu famunu. 
9 Fanuno Zo'aya, Ama, ia khöda, ba fangelifi niha, nibe'e famaedo Lowalangi. 
10 Ha sambua mbawa, ba faoma i'otarai ia, he fanuno, ba he fangelifi. Böi si manö, ya'ami ira talifusögu! 
11 Hadia, ha sambua gumbu, ba faoma alua khönia, he sami, ba he ladu? 
12 He wisa, ya'ami ira talifusögu, i'owua mbua falo töla marafala, ba i'owua marafala töla nagu? Ba tebai alua nidanö sami ba ladu.

 Fa'atua-tua si ndruhu 

II. 13 Ha niha ba khömi zatua-tua ba sotödö? Yamu'oroma'ö ba wa'atulö wolo'önia mbua-buania ba wa'ebolo dödö, ba wa'atua-tua andrö. 
14 Ba na so ba dödömi wa'afökhö ba fasosota, ba böi misuno ami, ba böi milau waya, wamini'ö si duhu. 
15 Tenga fa'atua-tua si otorai moroi si yaŵa da'ö, moroi ba guli danö da'ö moroi ba dödö manö, moroi ba mbekhu. 
16 Ba zi so fa'afökhö dödö sa, ba fasosota, ba da'ö so göi wamakuyu, awö ngawalö wolau si lö sökhi, fefu. 
17 Ba fa'atua-tua andrö, si otarai moroi si yaŵa, ba si oföna khönia, ba no ohau-hau, ba fanete da'ö, ba lö fasosota, ebolo dödö, i'o'ö li, no fahöna khönia wa'ahakhö dödö ba bua-bua i sökhi, lö i'ebua'ö dödö zambuana, lö mamini tödö. 
18 Ba si lö fasosota zamazaewe bua wa'atulö dödö andrö, ba wa'atulö.

Faza 4

Itegu ira Yakobo ba wasosota andrö 

I. 1 He moroi wa lö atulö ba khömi, ba he moroi wagua-guasa andrö? Tenga moroi ba wasöndrata wangisömi andrö, ba nösimi? 
2 Mangisö ami, ba lö manema ami; mange'e ami ba afökhö dödömi, ba tebai mikhamö; fasöndra ami ba manuwö ba lö khömi, me lö mangandrö ami. 
3 Mangandrö ami, ba lö mitema, me si lö sökhi wangandrömi andrö; ena'ö m'a ia, ba wangisömi andrö. 
4 Ya'ami sohorö, iramatua ba ira alawe, hadia lö mi'ila wa no si fa'udu ba Lowalangi wahuwusa ba niha guli danö? Tobali na so zomasi fahuwu ba niha guli danö, ba ibali'ö si fa'udu khö Lowalangi ia. 
5 Ma miwai faya-faya niŵa'ö ba zura andrö? Solohu Geheha andrö, nifonahania ba dödöda; 
6 ba ebua sa atö na wa'ebua dödö andrö, ni'a'asogönia; andrö imane: "Itimba Lowalangi zi fayaŵa andrö, ba i'ebua'ö dödönia ba zangide-ide'ö ya'ira". 
7 Ba mi'ae barö mbawa Lowalangi. Mitimba Gafökha, ba moloi ia, iröi ami. 
8 Mi'ondrasi Lowalangi, ba i'ondrasi ami! Mihaogö danga, ya'ami si so horö! ba mi'ohau-hau'ö dödö ya'ami si dua tödö! 
9 Ya'afökhö khömi wamakaomi, ba mi'abusi tödö ba mi'ege-ege! Yatobali fa'abu dödö wa'ikimi andrö, ba yatobali fa'aila wa'omuso dödömi andrö! 
10 Mi'ide-ide'ö ami föna Zo'aya, ba ibali'ö salaŵa ami.

 Itegu ira Yakobo ba wanandraŵaisira awöra 

II. 11 Böi mitandraŵaisi nawömi, ya'ami ira talifusö! Na so zanandraŵaisi talifusönia, ba ma sanguhuku talifusönia, ba itandraŵaisi goroisa, ba ihuku goroisa. Ba na öhuku goroisa, ba tenga solo'ö oroisa ndra'ugö, no sanguhuku ya'ia ndra'ugö. 
12 Ha samösa zame'e oroisa, ba sanguhuku, sangila mangorifi ba sangila mamakiko. Ba ya'ugö, ha niha ndra'ugö, sanguhuku awönia?

 Itegu ira Yakobo ba wayaŵasa 

III. 13 Ba mifondrondrongo, ya'ami sanguma'ö: Ma'ökhö, ba ma mahemolu mofanöga, masaŵa mbanua heza, ba döfi dania ndra'aga ba da'ö, maniaga ba mangalui hare; 
14 si lo mangila he wisa mahemolu. Hadia sa nosomi andrö? Zau-zau ami, si lö arara oroma, ba taya sa'ae. 
15 Ba mimane ena'ö: Na omasi Lowalangi ba na so noso, ba malau da'ö, ba ma da'ö. 
16 Ba iya'e, ba misuno ami, ba wayaŵasami andrö. Fefu wayaŵasa si manö, ba no si lö sökhi. 
17 Ba na so zangila molau si sökhi, ba na lö ilau, ba horö da'ö khönia.

Faza 5

So dania wotu zo'ana'a si lö atulö 

I. 1 Ba mifondrondrongo, ya'ami so'ana'a, mi'ege-ege ba mi'angarö-ngarö, ba wa'afökhö andrö sanörö ya'ami dania. 
2 No obou nibaya-bayami, ba no i'a hama nukhami andrö. 
3 Ana'ami andrö ba firömi, ba no i'a howu, ba tobali famaduhu'ö dödömi howunia andrö, ba i'a nösimi, hulö galitö. No mihöna girö-girö ba luo safuria andre. 
4 Hiza, mu'ao sibai luo zohalöŵö andrö, nitahami andrö, luo zohalöŵö si no möi mamasi nowimi, ba no irugi dögi dalinga Zo'aya ngahönö fe'ao zamasi andrö. 
5 No miforege wemanga, ba no mi'abusoi'ö ami, ba guli danö andre no mibula dödömi, ba luo wamahö. 
6 No mi'etu'ö huku zatulö andrö, ba no mibunu; lö ilaŵa ami.

 Famarou tödö ba wanganau ölö ba ba wombase'ö 

II. 7 Ba mibologö dödömi, wombase'ö, ya'ami ira talifusö, irugi wa'aso Zo'aya. Hiza, ibase'ö mbua danö, sebua böli andrö, sonowi, wamologö tödönia ba khönia, irege itema deu si föföna andrö ba teu safuria. 
8 Ba ya'ami göi, ba mibologö dödömi, mibalo-baloi, mi'a'aro'ö dödö, noa sa ahatö wa'aso Zo'aya andrö. 
9 Böi mi'angarö-ngarö ba khö nawömi, ya'ami ira talifusö, fa böi tehuku ami; hiza, so moroi sa zanguhuku andrö. 
10 Mihalö famaedo ba wanaha famakao ba ba wamologö tödö andrö zama'ele'ö andrö, si no fahuhuo ba döi Zo'aya, ya'ami ira talifusö. 
11 Hiza, tafahowu-howu'ö zi no manaha tödöra. No mirongo wanaha Yobi andrö tödönia, ba lua-lua Zo'aya, ba no mirongo; me no sahakhö sibai tödö Zo'aya ba sogolö tödö.

 Böi möi ba hölu 

III. 12 Ba si oföna sibai, ya'ami ira talifusögu, ba böi mi'ae ba hölu, böi mibe'e hölu zorugo, ba böi göi tanö, ba ma hadia ia mbö'önia. Da'ö khömi: Ya'ia, na ya'ia, ba: lö'ö, na lö'ö, fa lö göna ami huku.

 He lawisa ba zomuso dödö ba he lawisa ba zofökhö ba ba zi no elungu 

IV. 13 Na so ba khömi zi göna famakao, ba yamangandrö, na so zohahau tödö, ba yamanunö. 
14 Na so zofökhö ba khömi, ba yamufahede'ö ba zatua mbanua, ba ndramangandrö ba khönia, ba ndramubayoini ia fanikha, ba döi Zo'aya; 
15 ba i'orifi dania zofökhö andrö fangandrö andrö, soroi ba wamati, ba i'abe'e'ö So'aya, ba na so horö, nifazökhinia, ba te'efa'ö khönia. 
16 Ba faoma mi'ombakha'ö khö nawömi horömi, ba faoma mi'angandrö, salahi nawömi, ena'ö tefadöhö wökhömi; abölö sibai wangandrö niha satulö, na moroi ba dödö. 
17 Eliya andrö, ba no niha, si mane amuatada gamuatania, ba mangandrö ia, moroi si'aikö ba dödö, fa böi moteu, ba lö teu ba danö, medölu fakhe a matonga. 
18 Ba ifuli mangandrö, ba so deu, moroi yaŵa ba mbanua, ba mowua danö. 
19 He ya'ami ira talifusögu! Na so ba khömi zi no elungu, si no mondröi si duhu, ba na so zolohe ya'ia mangawuli, 
20 ba böi zi lö aboto ba dödö da'ö: Solohe mangawuli samazökhi horö, moroi ba lala elungua andrö, ba i'efa'ö nosonia ba wa'amate ba oya ibalugö horö.

FETERO I

Faza 1

Fangowai 

I. 1 Fetero zanura da'e, sinenge Yesu Keriso andrö, khömi si fatewu, nitutuyu andrö, sizaewe ba Wondro, ba ba Galatia, ba ba Gafadokia, ba ba Azia, ba ba Mbitinia, 
2 dali wangohonogöi Lowalangi Ama, föna, ba wangehao Geheha andrö, ba wolo'ö, ba ba wanefe ya'ami do Yesu Keriso andrö. Yafahöna khömi wa'ebua dödö ba fa'ohahau dödö.

 Fanuno Lowalangi börö wangorifi khö Keriso Yesu 

II. 3 Nisuno Lowalangi, Ama Zo'aya ya'ita, Yesu Keriso, si no mamuli mangadonogö ya'ita, dali wa'ahakhö dödönia andrö, si no fahöna, ba wanötöna andrö, si tenga faya, moroi ba wemaoso Yesu Keriso andrö, moroi ba ngai zi mate, 
4 ba wanema ondröita andrö si lö taya, si lö si lö göna, si lö ariri, ni'irö'ö khömi ba zorugo; 
5 khömi nirorogö fa'abölö Lowalangi andrö, balazi wamati, ba wanema fa'auri si lö aetu andrö, si no awai, ba wangoroma'ö ya'ia, na luo safuria andrö. 
6 Ba da'ö owua-wua dödömi, ya'ami, sabu tödö iada'e ma'ifu, na moguna, ba wa'oya ngawalö wanandraigö andrö. 
7 Ena'ö tetandraigö wamatimi, ba ena'ö tesöndra, ebua mbölinia, moroi ba mbalaki, si tekiko sa atö, nitandraigö ba galitö, ena'ö falukha ami tesuno ami, ba mo akhömi ami, ba tefosumange ami, ba wa'ato'ele Yesu Keriso andrö, 
8 somasi ami, he ŵa'ae lö mirai falukha, si faduhu dödömi iada'e, he ŵa'ae lö mi'ila ia, ba no owua-wua dödömi ba da'ö; tebai laŵa'ö ha wa'abölö-bölö wa'omuso dödö andrö, si no si ndruhu, 
9 me misöndra wozu wamatimi andrö, fangorifi noso andrö. 
10 Fangorifi andrö nifatou-tou zama'ele'ö andrö, da'ö ni'alu-aluira tödöra, sama'ele'ö fa'ebua dödö andrö, si falukha ami. 
11 No la'alu-alui ha wa'ara ba he wisa ni'ötö Geheha Keriso andrö, sangöhönagö famaduhu'ö ba dödöra, wama'ele'ö famakao andrö, nitaha Keriso, awö lakhömi andrö, na no aefa wamakao. 
12 Ba te'oroma'ö khöra, wa tenga khöra, wa khömi halöŵöra ba ngawalö hadia ia andrö, si no mufa'ombakha'ögö khömi iada'e, ba zangombakha turia somuso dödö andrö, ba khömi, balazi Geheha ni'amoni'ö andrö, nifatenge moroi ba zorugo; mala'ika göi zomasi mamaigi da'ö.

 Famarou tödö ba wanörö lala si sökhi 

III. 13 Andrö mi'a'aro'ö dödömi, böi ambö gera-erami, midöna-döna manö ba wa'ebua dödö andrö, ni'oro'ö khömi ba wa'ato'ele Yesu Keriso andrö. 
14 Si mane ono solo'ö-lo'ö li, böi si mane amuata föna, ba gisö-isömi andrö föna, me lö mi'ila watahögö. 
15 Tuladami ni'amoni'ö andrö, si no mogaoni ya'ami, si manö göi mi'amoni'ö ami, ba mbua-buami andrö, fefu, 
16 me no so ba zura: "Mi'amoni'ö ami, me no ni'amoni'ö ndra'odo." 
17 Ba na fa'ama ami khö zi lö mamaigi bawa niha, wanguhuku, same'e balazi bua-bua zamösana, ba mi'ata ufi zi lö göna bua-buami, götö wekolimi andrö; 
18 me no mi'ila, tenga hadia ia zi tekiko, firö, ba ma ana'a hölimi ba huku faya, andrö, khö ndra tua, 
19 no do sebua böli hölimi, hulö ndro nono mbiri-biri si lö sinegu, si lö si ta'unö, do Keriso andrö, 
20 nihonogöi sa föna, me lö mufobörö danö na, ba nifa'ele'ö ba götö safuria andre, börö ami, 
21 samati ba Lowalangi, moroi khönia, ba Lowalangi si no manusugi ya'ia moroi ba ngai zi mate, si no mame'e lakhömi khönia; tobali fanötöna ba Lowalangi göi wamatimi andrö. 
22 Me no mihaogö dödömi, ba wolo'ö si duhu, ba wangomasi'ö talifusö, fa'omasi, si lö famini tödö, ba faoma moroi si'aikö ba dödömi mi'omasi'ö nawömi. 
23 Si no mendrua tumbu ami, tenga moroi ba danömö sobou dania, no moroi ba zi lö obou, no moroi ba daroma li Lowalangi andrö, sauri, ba si lö tebulö. 
24 Me no "hulö ndru'u nösi guli danö, ma'afefu, ba fefu lakhöminia andrö, ba hulö mbowo ndru'u; aleu ndru'u andrö, ba atoru mbowo, 
25 ba irugi zi lö aetu, ba lö tebulö daroma li Zo'aya andrö." Ba da'ö daroma li andrö, ni'ombakha'ö ba khömi, turia somuso dödö andrö.

Faza 2

Famarou tödö ba wangehao tödö 

I. 1 Ba miböhöli fefu wa'afaito, awö ngawalö walimosa fefu, awö wamini tödö, awö wa'afökhö dödö, awö ngawalö wamöbögö si lö sökhi, fefu. 
2 Hulö ndraono sawena tumbu, omasi ami zusu andrö, si oroi daroma li andrö, si lö si faruka, ena'ö tedou ami, ba khönia andrö, fangorifi, 
3 na no mitandra wa'asökhi dödö Zo'aya. 
4 Na mi'ondrasi ia, gowe sauri andrö, nitibo'ö niha sa, ba nituyu Lowalangi, sebua böli khönia; 
5 ba mibe'e nifa'anö göi ami, gowe sauri, omo Geheha, ba wo'ere ni'amoni'ö ba wame'e sumange ni'a'asogö Geheha, somasi Lowalangi, balazi Yesu Keriso. 
6 Me no si mane ba zura: "Hiza, ube'e ba Ziona gowe, toyo ba watalinga, nituyu, sebua böli, ba samati khönia ba tebai aila." 
7 Ba fa'ebua döi khömi, ya'ami samati; ba ba zi lö mamati, ba no tobali toyo ba watalinga gowe andrö, nitibo'ö zotomo andrö, no tobali gowe nitendre, ba kara börö wa'ate'ala, 
8 manendre ira, me lö la'o'ö daroma li andrö; ba da'ö göi nihonogöi khöra. 
9 Ba ya'ami, ba mado nituyu, ere salaŵa, soi ni'amoni'ö, banua tana khö Lowalangi; ena'ö mituriagö gamuata zogaoni ya'ami, moroi ba zogömi-gömi, ba hagania andrö, sahöli-höli dödöda. 
10 Ya'ami si tenga banua föna, ba si no banua Lowalangi iada'e, si lö muhakhösi tödö föna, ba si no muhakhösi tödö iada'e. 
11 He ya'ami ni'omasi'ö! ufarou dödömi, me no si fatewu ami, me no sikoli: böi mifa'amöi ba dödömi wangisö nösi niha andrö, si fa'emali ba dödö. 
12 Ba mihaogö mbua-buami, ba gotalua niha baero andrö, ena'ö lasuno Lowalangi, na baŵa we'amöinia, börö mbua-buami andrö si sökhi, na latöngöni da'ö, na no laböbögö khömi zi lö sökhi.

 Famarou tödö ba wolo'ö li zalaŵa 

II. 13 Ba mi'o'ö fefu nifakhoi niha börö Zo'aya ya'ita, he razo, fondrege zalaŵa, 
14 ba he kumandru andrö, nifatengenia, ba wangotu'ö sanao horö andrö, ba ba wanuno solau si sökhi. 
15 Si manö sa zomasi Lowalangi, folau si sökhi labe'e fama'afu mbawa ba wa lö mangila andrö, ba niha sambö era-era. 
16 Si mane si tenga sawuyu, ba böi si mane same'e balu-balu walösökhi wa no tenga sawuyu ira; si mane enoni Lowalangi. 
17 Dozi niha mifosumange, mi'omasi'ö watalifusöta, mi'ata'ufi Lowalangi, mifosumange razo. 
18 Ya'ami, sangai halöŵö, mi'o'ö li zokhö ya'ami, mi'ata'ufi sibai ira, böi ha ba zi sökhi, sebolo tödö, ba zafaito göi.

 Famarou tödö ba wanaögö si lö atulö 

III. 19 Da'ö sa zomasi Lowalangi, na itaögö wamakao niha, me itörö tödönia Lowalangi, na itaha zi lö atulö. 
20 Hadia sa duria da'ö, na mitaha, na la'otu'ö ami, me no so zalami? Ba na mitaha na lafakao ami, me no milau zi sökhi, da'ö zomasi Lowalangi. 
21 Ba da'ö sa tekaoni ami, me no itaögö göi wamakao Keriso, salahimi, ba me no iröi wamaedo khömi, ena'ö mitara lahenia. 
22 Ya'ia, lö nifazökhinia horö, ba lö murongo walimosa ba mbewenia. 
23 Me lahede-hede'ö ia, ba lö ifuli ihede-hede'ö; me lafakao ia, ba lö ifangaha wolau balö, ibe'e ba danga zangatulö'ö fanguhuku andrö. 
24 No i ohe yaŵa ba döla geu andrö horöda, ba mbotonia, ena'ö aefa ita ba horö andrö, ba ena'ö auri ita ba zatulö; moroi ba zokhonia andrö, wa döhö wökhömi. 
25 Hulö mbiri-biri sa, si no elungu, ami föna, ba noa sa'ae mifuli ami khö gubalo dödömi andrö, khö zamaigi-maigi ya'ia.

Faza 3

Amakhoita ba zi faronga 

I. 1 Si manö göi ndra'alawe, ndramu'o'ö li ndra matuara, ena'ö tedönisi da'ö, ba mbua-bua ndra'alawe andrö, he lö hede-hede, na so ösa, zi lö mamati ba daroma li andrö, 
2 na lanehegö mbua-buami, wa mi'ata'ufi zi lö sökhi, awö wa no ohau-hau ami. 
3 Böi fangehao baero wangehao zi manö, böi fondrandra bu ba fo'aya ana'a ba fonukha; 
4 fangehaora niha bakha andrö, si no tobini, tödö andrö, ba zi lö tebulö wa'ebolo dödö ba fa'ahono-hono, si no omasiö Lowalangi. 
5 Si manö sa göi wangehao ndra'alawe ni'amoni'ö andrö, föna, sanötöna khö Lowalangi, ba la'o'ö li ndra matuara; 
6 si mane folo'ö Zara andrö li Gaberahamo, fatuha ia khönia; ma'uwunia ami, na mihaogö mbua-buami, ba na lö mi'ata'ufi wamakao, hadia ia. 
7 Si manö göi ndramatua; mihaogö wa'orudu ba ndra'alawe, böi sambö era-era, me no öna-öna wa'abötöra, mifosumange ira, me no awömi sanema ondröita andrö, fa'ebua dödö andrö, fa'auri, fa böi tetabi wangandrömi.

 Famarou tödö ba mbua-bua si sökhi 

II. 8 Ba fozu, ba ena'ö na ha sara dödömi fefu, ena'ö na afökhö khömi göi zafökhö khö nawömi, mi'omasi'ö dalifusö, ya'ahakhö dödömi nawömi, ba böi fayaŵa ami. 
9 Böi misulöni zi lö sökhi awönia si lö sökhi, ba böi misulöni walelesa awönia falelesa; böi manö da'ö; samahowu'ö ami; ba da'ö sa tekaoni ami, ba wanema howu-howu. 
10 "Ha niha sa zomasi fangorifi, somasi i'ila mbaŵa si sökhi, ba yamutaha lelania, ba zi lö sökhi, ba bewenia, fa böi ilau waya. 
11 Yamu'erogö zi lö sökhi, ba yamulau zi sökhi, yamu'alui wa'atulö, yamugohi. 
12 Ihörö-hörögö sa zatulö So'aya, ba ibe'e mbörö dalingania ba wangadröra; ba itöngö So'aya zamazökhi si lö sökhi." 
13 Ba ha niha zamakao ya'ami, na miforege wolo'ö si sökhi? 
14 Ba he mitaha wamakao, na börö wa'atulö, ba ya'ahowu ami. Ba böi mi'ata'ufi wameta'ura, ba böi tokea ami, 
15 ba mi'amoni'ö Keriso, So'aya, ba dödömi; böi mamalö-malö wa i'anema'ö mi'ila mibu'a, na so zanofu li khömi, ba wanötöna andrö, si so ba dödömi, gofu ha niha ia; ba böi aefa wa'ebolo dödö ba fa'ata'u; böi itegu ami tödömi, 
16 ena'ö aila zanandraŵaisi ya'ami ba gamuatami si sökhi andrö, ba khö Keriso, na laböbögö khömi zi lö sökhi. 
17 Sökhi sa, na tefakao ita ba wolau si sökhi, na nilau dödö Lowalangi ena'ö, moroi na tefakao ita ba wolau si lö sökhi. 
18 Noa sa göi mate Keriso, zamuza, ba horö andrö, satulö andrö, salahi zi lö atulö, ena'ö i'ohe ita ba Lowalangi; nibunu sa na dali mboto, ba ni'orifi dali Geheha, 
19 ba da'ö dali, ba we'amöinia ba wangombakha ba mbekhu ba gurunga, 
20 si lö molo'ö föna, me ibologö dödönia Lowalangi wombalo-mbaloi, me luo No'akhi, me tefazökhi nowo andrö, ba ni'orifi si lö atoto andrö, ha daŵalu, ba nidanö. 
21 Famaedo da'ö, famayagö idanö andrö, zangorifi ya'ami göi iada'e, tenga fameta da'i nösi, no fanofu tödö si lö sinegu, khö Lowalangi, börö wemaoso Yesu Keriso andrö, 
22 si so ba gambölö Lowalangi, me no möi ia ba zorugo, me no mube'e barö mbawania mala'ika, awö zalaŵa andrö, awö zabölö andrö.

Faza 4

Famarou tödö ba mbua-bua niha Keriso 

I. 1 Ba me no itaha wamakao Keriso, ba nösinia, ba mi'a'aro'ö göi ami tödö si manö; noa sa ibato wamazökhi horö si no manaha famakao, ba nösinia; 
2 ena'ö böi sa'ae mi'o'ö wangisö niha andrö, ba zi tosai nosomi ba guli danö, ena'ö somasi Lowalangi mi'o'ö. 
3 Noa sa abönö, me no milau zomasi niha baero, ba götö si no numalö, me mitörö hokha, ba fangisö si lö sökhi, ba femabu-mabu, ba femanga-manga, ba famadu-madu tuo, ba fame'e-me'e adu andrö, si lö tola. 
4 Andrö fa'ero ira, me lö fao ami, wanörö etuna wa'asilöyaŵa si manö, ba manandraŵa ira. 
5 Ba tesekhegö dania ira khö zi no mama'anö ya'ia andrö, ba wanguhuku niha sauri, awö zi no mate. 
6 Andrö sa te'ombakha'ö göi ba zi no mate duria somuso dödö andrö, ena'ö auri mbekhura, ba khö Lowalangi, he no tehuku ira, dali niha, ba mbotora. 
7 Ba noa sa ahatö gamozua hadia ia, fefu. Ba mi'angenanöi, ba böi miförö, ba wangandrö andrö. 
8 Ba si föföna, ba faoma moroi si'aikö ba dödömi mi'omasi'ö nawömi, me oya ibalugö horö fa'omasi andrö. 
9 Faoma mibe'e gö khö nawömi na möi tomemi, böi mikökö-kökö. 
10 Faoma mitolo nawömi, balazi hadia nitema zamösana, buala andrö, si mane niha si sökhi, nibe'e fa'ebua dödö Lowalangi andrö ba danga, fa ebua dödö si no oya ngawalö andrö. 
11 Na so zi fahuhuo, ba ya si mane niŵa'ö Lowalangi; ba na enoni, ba ya si mane na moroi ba wa'abölö andrö, nibe'e Lowalangi, ena'ö tefosumange Lowalangi, fefu hadia ia nilau, börö Yesu Keriso; ya khönia zumange ba fa'abölö, irugi zi lö aetu! Yaduhu.

 Famarou tödö ba wanaha famakao  

II. 12 Böi fatuwu khömi galitö fanandraigö andrö, ba khömi, si göna ami, ya'ami ni'omasiö; böi hulö na itörö ami si lö larai mila. 
13 Ndrohu-ndrohu zi no mo'urakha ami ba wamakao andrö khö Keriso, ba mi'omusoi'ö dödömi, ena'ö omuso göi dödömi, ba ena'ö owua-wua dödömi, na tefa'ele'ö dania lakhöminia andrö. 
14 Na latandraŵaisi ami, ba döi Keriso, ba ya'ahowu ami! me no ahono ba khömi Geheha lakhömi andrö, Eheha Lowalangi. 
15 Böi sa falukha ba khömi zanaha famakao me no sange'e ia, ba ma me no sanagö, ba ma me no sanao horö, ba ma me ihalö khönia zi tenga khönia. 
16 Ba na so zanaha famakao, me no niha Keriso ia, ba böi aila ia, ba yamusuno Lowalangi, ba döi andrö. 
17 Noa sa irugi baŵa, fa ibörötaigö fanguhuku, ba mbanua Lowalangi andrö. Ba na oföna ba khöda, ba hadia wozu zi lö molo'ö, turia somuso dödö andrö, khö Lowalangi? 
18 Ba na si lö lokha lö auri zatulö, ba heza i'iagö si lö molo'ö ba si so horö? 
19 Andrö, sanaha famakao, si faudu ba zomasi Lowalangi göi, ba ndramutou'ö nosora ba danga zomböi ya'ira andrö, si lö faröi, ndramutou'ö ba dangania, wolau si sökhi.

Faza 5

Famarou tödö zatua 

I. 1 U'andrö ba zatua andrö, ba khömi, ya'o, awöra satua, samaduhu'ö famakao Keriso andrö, ba awö ba lakhömi andrö, nifa'ele'ö dania. 
2 Mikubaloi rorogöfö Lowalangi andrö, ba khömi, böi mibe'e ni'o'ou ami; ena'ö na saoha gölö, dali Lowalangi, böi ba wangalui luo saila ita, ena'ö na moroi ba wa'omasi; 
3 böi si mane salaŵa, ba dana khöra; ena'ö na tobali duma-duma ami, ba nikubaloi andrö. 
4 Ba mitema dania dakula andrö, si tebai aleu, lakhömi andrö, na to'ele dania zatua gubalo.

 Famarou tödö ba wa lö fayaŵa 

II. 5 Si manö göi ami, ya'ami si akhi, mi'o'ö li zi a'a andrö. Ba dozi ami, ba faoma mi'olembe wa lö fayaŵa andrö ba khö nawömi; itimba sa Lowalangi zi fayaŵa, ba i'ebua'ö dödönia ba zangide-ide'ö ya'ira. 
6 Ba mi'ide-ide'ö ami, mibe'e ami ba danga Lowalangi andrö, sabölö, ena'ö ibe'e salaŵa ami, na no irugi baŵa. 
7 Mibe'e balazi ia, na so zabu dödömi, gofu hadia ia soso sa dödönia ami. 
8 Böi mabu-mabu ami, ba böi mörö-mörö, itörö sa danö si fa'udu khömi andrö, Afökha andrö, hulö zingo sindröndrö-ndröndrö, i'alu-alui, ha niha ni'ania. 
9 Da'ö mitimba, mi'abe'e'ö ami, ba wamati, me no mi'ila, si manö göi wamakao, sanörö talifusömi andrö, ba niha ba guli danö. 
10 Ba ifalua dania wamo'ahonoa ya'ami Lowalangi wa'ebua dödö andrö fefu, sogaoni ya'ami, ba lakhömi andrö khönia, si lö aetu, ba khö Keriso Yesu, i'abölö'ö ami, i'abe'e'ö ami, ba ifodane-dane ami, na no aefa mitaha wamakao ma'ifu! 
11 Ya khönia wa'abölö, irugi zi lö aetu! Yaduhu.

 Fango'ozui sura 

III. 12 No usura khömi ma'ifu khö Ziliwano andrö, talifusö si lö faröi, uŵa'ö, famarou dödö nisuragu khömi ba famaduhu'ö, wa da'ö wa'ebua dödö Lowalangi andrö, si ndruhu, ba zi so ami andrö. 
13 I'owai ami awöda nituyu andrö, ba Mbabilona, ba onogu Mareko andrö. 
14 Faoma mi'owai naŵomi fa'agosa bawa ba wa'omasi andrö! Ya'ohahau dödömi, dozi ami, si so ba khö Keriso Yesu.

FETERO II

Faza 1

Fangowai 

I. 1 Simoni Fetero zanura da'e, enoni Yesu Keriso ba sinengenia, ba zi no falukha famati omasi'ö andrö, si mane khöma, ba wa'atulö dödö andrö, khö Lowalangida, ba khö Zo'aya ya'ita, Yesu Keriso. 
2 Yafalukha ami wa'ebua dödö ba fa'ohahau dödö, yafahöna, ba wa'aboto ba dödömi Lowalangi, awö Yesu, So'aya ya'ita!

 Famarou tödö ba mbua-bua niha Keriso 

II. 3 Me noa sa i'amualagö khöda, ba wa'abölö Lowalangi andrö khönia, fefu zoguna ba wangorifi ba ba wolo'ö khö Lowalangi, balazi wa'aboto ba dödöda zogaoni ya'ita andrö, moroi ba lakhömi andrö ba moroi ba wa'asökhi dödö andrö khönia, 
4 ba ni'amualagö khöda fondrege zebua gamabu'ula li andrö, sebua böli, ena'ö möi khömi göi gamuata Lowalangi andrö, ba da'ö, na no mi'efa'ö ami ba wa'atekiko andrö, ba wangisö andrö, ba guli danö. 
5 Ba andrö ya'a'oi so wa'owölö-ölömi, ba wangoroma'ö bua-bua si sökhi, ba wamatimi andrö, ba ba mbua-bua si sökhi, ba fa'aboto ba dödö, 
6 ba ba wa'aboto ba dödö, ba fanaha tödö, ba ba wanaha tödö, ba fa'anau gölö, ba ba wa'anau gölö, ba fangata'ufi Lowalangi, 
7 ba ba wangata'ufi Lowalangi, ba fangomasi'ö talifusö, ba ba wangomasi'ö talifusö, ba fangomasi'ö niha fefu. 
8 Na so khömi da'ö sa, ba na tedou-dou, ba lö areu ami, ba tenga si lö bua ibe'e, ba wa'aboto ba dödömi Zo'aya ya'ita, Yesu Keriso; 
9 si lö da'ö sa, ba sau'a da'ö, no abösi, ba no olifu ia wangehao andrö, fameta horönia föna andrö. 
10 Andrö mendrua manö mi'owölö-ölögö, ya'ami ira talifusö, wanga'aro'ö fogaoni ya'ami andrö, awö wanutuyu ya'ami andrö; na milau da'ö sa, ba lö'ö manö te'ala ami. 
11 Na si manö sa, ba lö te'ambösi khömi dania lala ba mbanua si lö tebulö andrö, khö Zo'aya ya'ita andrö, sangorifi ya'ita, Yesu Keriso. 
12 Andrö wa lö ufamalö-malö wamasugi ba dödömi da'ö, he ŵa'ae no mi'ila, ba he ŵa'ae no aro dödömi ba zi duhu andrö, si so khömi. 
13 Ba no amaedola gömögu da'ö, uŵa'ö tödögu, fatua sodo ba nose andre, fa böi mörö ami ube'e, na ufasugi ba dödömi, 
14 me no u'ila, lö ara tö, ba uröi nosegu andre, me no ibokai göi khögu da'ö So'aya ya'ita, Yesu Keriso. 
15 Ba uforege göi, ena'ö lö mamalö-malö so khömi, na no mofanödo, fa mi'ila mifasugi ba dödömi da'ö.

 Si duhu wamahaö niha Keriso andrö 

III. 16 Tenga sa faya-faya, nifakhai dödö, dali khöma mege, me ma'ombakha'ö khömi wa'abölö Zo'aya ya'ita, Yesu Keriso, ba fa'ato'elenia; noa sa si no anehe-nehe fa'asalaŵania ndra'aga; 
17 noa sa itema khö Lowalangi Ama zumange ba lakhömi, me tetandrösaigö khönia li andrö, moroi ba lakhömi andrö, si no ebua sibai, me imane: "Onogu omasiö da'ö, wa'omasigu ia." 
18 Ba li andrö, ba no marongo, moroi ba mbanua si yaŵa, me soga khönia, ba hili ni'amoni'ö andrö, 
19 ba no sambua na wa'aro li zama'ele'ö andrö, khöda, ba si sökhinia, na mitöngöni ia, hulö wandru, sohagaini naha si no ogömi-gömi, irege tobaha fa'amoluo, ba irege no tumbu madala andrö ba dödömi. 
20 Na si a'a zaboto ba dödömi, wa tenga lua-lua gera-era niha fefu, hadia ia, wama'ele'ö andrö, ba zura. 
21 Lö'ö sa irai tumbu hadia ia wama'ele'ö ba wa'edöna niha, nifatörö Geheha ni'amoni'ö niha, na humede ira; ba Lowalangi moroi.

Faza 2

Samaelungu ba huku si göna ira dania 

I. 1 Ba so göi zama'ele'ö sofaya ba khöra föna, si mane ba khömi, me so göi dania zamahaö sofaya, samobörö dania fa'atonia, ba wamakiko, sangosilö'ögö göi So'aya, si no mangöhöli ya'ira, ba sangasogö khöra fa'atekiko salio. 
2 Ba ato dania zolo'ö khöra, ba wa'asilöyaŵara andrö, ba börö ira, wa tetandraŵaisi dania lala si duhu andrö. 
3 Ba ba wa'omasira gana'a, ba lafakhai waya, ba lalimo ami, ba i'otarai föna sa'ae, ba lö ahou huku si göna ira, ba fa'atekikora, ba tenga si mörö. 
4 Lö'ö sa salimagö khö Lowalangi mala'ika andrö, si no mamazökhi horö, noa sa itibo'ö ba narako, nirate ba zogömi-gömi, no ibe'e nitaha, ba wanguhuku dania, 
5 ba lö salimagö khönia ösi guli danö föna, ha ira No'akhi andrö, sanuriagö fa'atulö dödö andrö, ni'orifinia, ba daŵalu, me ifatörö goloro ba niha si lö sökhi andrö. 
6 Ba no itunu mbanua Zodoma andrö ba banua Gomora, i'etu'ö huku ba wanudugö, no ibe'e famaedo, ba niha si lö sökhi dania; 
7 ba no i'orifi Loti andrö, satulö tödö, nifakao-kao andrö, ba nilau zi si lö yaŵa andrö, ba wa'asilöyaŵara; 
8 afökhö sa ba zatulö andrö wamaigi, me no si fatewu ia khöra, ba afökhö wamondrongo; ero ma'ökhö falukha afökhö bakha dödönia, si no atulö andrö, ba mbua-bua si lö sökhi andrö. 
9 I'ila So'aya i'efa'ö zangata'ufi Lowalangi, ba wanandraigö, ba i'ila itaha zi lö atulö andrö, irege luo wanguhuku ba wangotu'ö ya'ira; 
10 ba oföna zanörö lala nösi niha andrö, wangisö si ra'i-ra'iö andrö, ba sangositengagö salaŵa; safaito andrö, si fayaŵa, — lö ata'u ira latandraŵaisi zolakhömi. 
11 Ba mala'ika andrö, sabe'e ba sabölö moroi khöra, ba lö latandraŵaisi ira khö Zo'aya.

 Fondrege zi lö sökhi ndra samaelungu andrö 

II. 12 Ba ya'ira andrö, ba no timba zaliŵa-liŵa ba danö si lö tödö, si no to'ua sondra'u ba samakiko, latandraŵaisi zi lö la'ila na i, ba ba wa'atekikora andrö tekiko ira dania, 
13 falukha ira luo wa lö atulö andrö, me no fa'omasira laŵa'ö tödöra wemanga-manga andrö, ba zi ma'ökhö, si ra'i-ra'iö ira ba saila ita, manga-manga ira, ba walimosara andrö, ba lahaogö-haogö göra, awömi. 
14 Ba höröra, ba no ha sambalö ira alawe sohorö, ba lö labato-bato wanao horö, ladönisi dödö si lö aro na; tödöra, ba no mufamaha ba wa'omasi gana'a, ono ni'elifi ira. 
15 No laröi lala satulö, ba no elungu ira, no latörö lala Mbileamo, ono Mbozoro andrö, si no omasi luo wa lö atulö andrö, 
16 ba si falukha göi fotu golalöŵania andrö: kalide andrö, nifonoro, si lö li, ba ilau li niha, itenaŵa wa lö tödö zama'ele'ö andrö. 
17 Ya'ira andrö, ba umbu si lö idanö ira, lawuo ni'oloi'ö nangi sabölö, ba ni'iro'ö si bongi andrö sogömi-gömi andrö. 
18 Lalau waya, hokha, ba ladönisi niha, ba wa'asilöyaŵa, isö-isö nösi niha andrö, niha si no aefa ma'ifu ba zanörö lala elungua andrö. 
19 Lafabu'u khöra wa'aefa, ba ya'ira, ba no sawuyu wa'atekiko; ba zabölö moroi khönia sa möi sawuyu niha. 
20 Na si no aefa ira sa ba wa'ira-ira'iö andrö, ba niha guli danö, ba wa'aboto ba dödöra Zo'aya ya'ita, sangorifi ya'ita, Yesu Keriso, ba na ifuli zui te'u'u ira da'ö, na ifuli te'ala ira, ba no tobali abölö-bölö zafuria andrö khöra, moroi ba zi föföna. 
21 Sökhi sa ena'ö khöra, na lö irai aboto ba dödöra lala satulö andrö, moroi na no aboto ba dödöra, ba lafuli furi, ba la'erogö zui goroisa andrö, ni'amoni'ö, nifa'ema khöra. 
22 No itörö ba khöra niŵa'ö ba gamaedola andrö, si duhu: "Asu samuli ya'ia ba gutania, ba bawi nifemondri sangawuli ba getuna."

Faza 3

Tenga faya wangawuli Keriso andrö 

I. 1 Sambua sa'ae zilalö suragu, ya'ami ni'omasi'ö, nisuragu khömi, ba no faoma famasugi ba dödömi gera-era sohau-hau, 
2 ena'ö itörö tödömi daroma li andrö, nihönagö zama'ele'ö ni'amoni'ö andrö fanguma'ö, ba oroisa zinenge andrö khömi, ba khö Zo'aya ya'ita, sangorifi ya'ita. 
3 Da'ö zi a'a zaboto ba dödömi ena'ö wa so dania zango'aya, na luo safuria andrö, sanörö lala wangisö andrö khöra. 
4 ba sanguma'ö: Hezo gamabu'ula linia andrö, ba wa'asonia? Me no aefa mate ndra tua sa, ba lö tebulö fefu, hadia ia, si mane ya'ia i'otarai ba mböröta nifazökhi Lowalangi. 
5 Noa sa ni'odödögö wa tobini khöra, wa no i'otarai föna sa'ae so mbanua si yaŵa ba tanö tou, moroi ba nidanö, moroi ba daroma li Lowalangi, 
6 si moi göi famakiko danö'a da'ö; inönöi idanö. 
7 Ba banua si yaŵa iada'e ba tanö iada'e, ba no mutenagö, ba daroma li da'ö göi, no mutaha, ba wamatörö ba galitö, na luo wanguhuku andrö, no luo wa'atekiko niha si lö mangata'ufi Lowalangi. 
8 Ba böi yatobini khömi zi sambalö andrö, ya'ami ni'omasi'ö; khö Zo'aya, ba no timba zi hönö fakhe zi ma'ö-ma'ökhö, ba timba zi ha ma'ö-ma'ökhö zi hönö fakhe. 
9 Lö i'aragö gamabu'ula li andrö So'aya, si mane niŵa'ö niha ösa, wa fangaragö, ha fa'ebolo dödönia, börö ita, ba lö omasi ia tekiko ösa, ena'ö ahori falukha ira wamalalini era-era. 
10 Ba hulö wa'aso zanagö, na irugi dania luo Zo'aya andrö, ba zofetu dania banua si yaŵa, wa'ataya, ba ba zadudu börötania, ba wa'akhozi, ba zakhozi tanö, awö nifazökhi, ba guli danö andrö.

 Famarou tödö ba wamaondragö ya'ia 

II. 11 Ba me sadudu da'ö fefu, ba hadia, lö miforege wanörö lala satulö andrö, awö wangata'ufi Lowalangi? 
12 ba wanötöna, ena'ö irugi luo Lowalangi andrö, ba wehulu dödö ba da'ö ya'ia mbörö wa adudu mbanua si yaŵa, ba galitö, ba börö wa'alau mbörötania andrö, ba wa'akhozi. 
13 Ba tadöna-döna mbanua si yaŵa, si bohou, ba tanö si bohou, dali gamabu'ula linia andrö — ba zahono fa'atulö dödö. 
14 Andrö, ya'ami ni'omasi'ö, me midöna-döna zi manö, ba mi'owölö-ölögö, ena'ö lö hadia ia zi tokana ba sinegu khömi, fönania, na ifaigi, ba wa'atulö. 
15 Ba fangorifi, miŵa'ö tödömi, wa'ebolo dödö Zo'aya ya'ita andrö, si mane nisura Waulo göi khömi, talifusöda ni'omasi'ö andrö, ba wa'atua-tua andrö, nibe'e khönia, 
16 si mane fehedenia göi, na itörö linia da'ö, ba zura andrö, fefu, ba zi so ösa zafökhö famotokhi, nifuyu'ö zi lö mufahaö andrö ba si lö aro tödö, si mane sura bö'ö andrö göi, ba wamakiko ya'ira. 
17 Ba ya'ami ni'omasi'ö, me no tohöna mi'ila, ba mi'angelama, fa lö adöni ami göi ba wa'elungu zi lö molo'ö andrö, ba fa lö tebulö ami ba wa'aromi andrö. 
18 Ba yatedou khömi wa'ebua dödö andrö, ba fa'aboto ba dödömi Zo'aya ya'ita, Yesu Keriso, sangorifi ya'ita. Ya khönia zumange, he iada'e, ba he na luo si lö aetu andrö.

YOHANE I

Faza 1

Famaduhu'ö Yohane Yesu 

I. 1 Si otarai mböröta andrö, nirongoma, ni'ila höröma, si no anehe ndra'aga, ba nibabaya dangama andrö, ba daroma li fangorifi andrö. 
2 Ba no tefa'ele'ö wa'auri andrö, ba no ma'ila, ba mafaduhu'ö, ba ma'ombakha'ö khömi wa'auri andrö, si lö aetu, si no so khö Nama, ba si no mufa'ele'ö khöda. 
3 Ni'ilama andrö, nirongoma, ma'ombakha'ö khömi göi, ena'ö awöma ami göi, ba awö Nama sa ita, ba awö Nononia, Yesu Keriso. 
4 Ba da'ö nisurama khömi, ena'ö a'oi so wa'omuso dödömi.

 Famarou ba wanörö haga ba ba wangaku horö 

II. 5 Ba da'ö duria andrö, nirongoma khönia, ni'ombakha'öma khömi, wa no haga Lowalangi, awö wa lö hadia ia wa'ogömi-gömi ba dödönia. 
6 Na taŵa'ö, awönia ita, ba na tatörö zogömi-gömi, ba no mofaya ita, ba tenga si duhu nilauda. 
7 Ba na tatörö haga, si mane fe'asonia ba haga, ba no fa'awö ita, ba ihaogö ita do Nononia Yesu, iheta horöda fefu. 
8 Na taŵa'ö lö horöda, ba tafowöhö ita, ba si duhu lö'ö ba dödöda. 
9 Na ta'ombakha'ö horöda, ba lö faröi ia, ba no satulö ia, fa i'efa'ö khöda horö andrö, ba fa ihaogö ita, fa iheta fefu zi lö atulö. 
10 Na taŵa'ö, lö nifazökhida horö, ba tabali'ö sofaya ia, ba taroma linia andrö lö'ö, ba dödöda.

Faza 2

Yesu zangatulö'ö niha ba Lowalangi 

I. 1 He ya'ami iraonogu! Andrö usura khömi da'ö, fa böi mifazökhi horö. Ba na so zamazökhi horö, ba so khöda zi lului manguma'ö khö Nama, Yesu Keriso, satulö tödö andrö. 
2 Ba ya'ia höli ba horöda andrö, ba tenga ha ba horöda andrö, no ba horö nösi guli danö ma'afefu göi.

 Tandra wa awö Lowalangi ba awö Yesu ita 

II. 3 Ba ba da'ö oroma khöda, wa no aboto ba dödöda ia, na ta'o'ö goroisania. 
4 Na so zanguma'ö: No aboto ba dödögu ia, ba na lö i'o'ö goroisania, ba sofaya da'ö, ba si duhu lö'ö ba dödö da'ö. 
5 Ba na so zolo'ö linia, ba khönia mo'ahonoa wa'omasi Lowalangi andrö, si ndruhu-ndruhu. Ba da'ö aboto ba dödöda, wa ba khönia so ita. 
6 Na so zanguma'ö, ba khönia ahono ia, ba mo'ömö ia, fa si mane amuata da'ö göi gamuatania. 
7 He ya'ami ni'omasi'ö, tenga oroisa si bohou usura khömi, oroisa si no ara, si no so khömi, i'otarai mböröta; taroma li andrö, nirongomi, i'otarai mböröta, goroisa si no ara andrö. 
8 Oroisa si bohou zui usura khömi, si no duhu ba khönia ba ba khömi, me si taya zogömi-gömi andrö, ba me humaga sa'ae haga andrö, si ndruhu. 
9 Na so zanguma'ö, ba haga so ia, ba na fatiu dödönia ba dalifusönia, ba ba zogömi-gömi so ia, irugi da'e. 
10 Sangomasi'ö talifusönia, ba no ahono ba haga, ba lö ba khönia fangala. 
11 Si fatiu tödö khö dalifusönia, ba ba zogömi-gömi so ia, sogömi-gömi itörö, ba lö i'ila, heza isaŵa, me no ifobalunö hörönia sogömi-gömi andrö.

 Böi ta'omasi'ö hadia ia zi so ba guli danö 

III. 12 Ufa'ohe'ö zura khömi, ya'ami iraono, me no mu'efa'ö khömi horömi, börö döinia. 
13 Ufa'ohe'ö zura khömi, ya'ami ira ama, me no aboto ba dödömi zi otarai mböröta andrö. Ufa'ohe'ö zura khömi, ya'ami ono matua, me no milaŵa Gafökha. No ufa'ohe'ö zura khömi, ya'ami iraono, me no aboto ba dödömi Nama. 
14 No ufa'ohe'ö zura khömi, ya'ami ira ama, me no aboto ba dödömi zi otarai mböröta andrö. No ufa'ohe'ö zura khömi, ya'ami ono matua, me no sabölö ami, ba me ahono ba dödömi daroma li Lowalangi, ba me no milaŵa Gafökha. 
15 Böi mi'omasi'ö nösi guli danö, ba ma hadia ia, zi so ba guli danö. Na so zangomasi'ö ösi guli danö, ba lö fangomasi'ö Ama ba dödönia. 
16 Me tenga moroi khö Nama, me moroi ba nösi guli danö fefu, hadia ia, zi so ba guli danö, he fa'omasi nösi niha, ba he fa'omasi hörö, ba he fayaŵasa andrö, ba gana'a. 
17 Ba si taya nösi guli danö, awö wa'omasinia andrö, ba solo'ö somasi Lowalangi, ba lö tebulö, irugi zi lö aetu.

 Famangelama ba zamaelungu andrö 

IV. 18 He ya'ami iraono! Amozua sa'ae, ba si mane nirongomi, so dania zi fa'udu khö Keriso, ba no ato iada'e zi tobali si fa'udu khö Keriso. Moroi ba da'ö aboto ba dödöda, wa amozua sa'ae. 
19 Ba khöda la'otarai, ba tenga awöda ira; na awöda sa ira mena'ö, ba lö laheta ira khöda mena'ö, ba ena'ö oroma, wa lö dozi awöda ira. 
20 Ba no so khömi wamayoini andrö, khö ni'amoni'ö andrö, ba mi'ila fefu, hadia ia. 
21 Tenga andrö ufa'ohe'ö zura khömi, me lö mi'ila zi duhu, andrö ufa'ohe'ö khömi, me no mi'ila, ba me tenga moroi ba zi duhu fefu, hadia ia, waya. 
22 Ha niha zofaya, baero zangosilö'ögö, wa Keriso andrö Yesu? Da'ö zi fa'udu khö Keriso, sangosilö'ögö Ama, awö Nono. 
23 Dozi sangosilö'ögö Ono, ba lö'ö göi khöra Ama; sanehe Ono, ba khönia so göi Nama. 
24 Nirongomi, i'otarai mböröta, ba ya'ahono ba dödömi. Na ahono ba dödömi nirongomi, i'otarai mböröta, ba ahono göi ami ba khö Nono ba ba khö Nama. 
25 Ba da'ö gamabu'ula li andrö, nifabu'unia khöda: fa'auri si lö aetu andrö. 
26 Da'ö nisuragu khömi, ba zamaelungu ya'ami andrö, 
27 ba ya'ami — ba no ahono ba dödömi wamayoini andrö, nitemami khönia, ba lö moguna khömi, ifahaö ami niha, mi'iagö sa'ae ba khönia, dali wamahaö wamayoininia ya'ami andrö, ba ngawalö hadia ia, fefu, ba no si duhu, ba tenga faya; mi'o'ö wamahaönia ya'ami andrö. 
28 Ba da'ö, ya'ami iraono, mi'iagö ba khönia, ena'ö lö aiŵö ita, na i'oroma'ö ia dania, ba ena'ö lö te'ailasi ita khönia, ba wa'asonia. 
29 Na mi'ila, satulö ia, ba ya'aboto ba dödömi, wa khönia tumbu göi dozi solau satulö andrö.

Faza 3

Fa'ohahau dödö nono Lowalangi ba tötönaföra 

I. 1 Mifaigi, ha wa'ebua wa'omasi andrö, ni'amualagö Nama khöda, fa ono Lowalangi döida, ba fa duhu göi ononia ita. Da'ö mbörö, wa lö aboto ba dödö niha guli danö ita, me lö saboto ba dödöra ia. 
2 He ya'ami ni'omasi'ö! ono Lowalangi ita iada'e, ba lö'ö na mu'oroma'ö, hadia ita dania. No ta'ila, na no mu'oroma'ö dania, ba fakhili-khili ita khönia, me tanehegö dania ia, he wisa ia. 
3 Ba dozi sanötöna da'ö khönia, ba lahaogö ira, si mane ya'ia, si lö si ra'i-ra'iö.

 Tandra wa ono Lowalangi ira 

II. 4 Dozi samazökhi horö, ba lasawö göi goroisa, ba fanawö oroisa horö andrö. 
5 Ba no mirongo, wa andrö tefa'ele'ö ia, ena'ö iheta horö andrö, ba lö horö ba dödönia. 
6 Dozi sahono khönia, ba lö mamazökhi horö. Dozi samazökhi horö, ba lö larai la'ila ia, ba lö saboto ba dödöra ia. 7 He ya'ami iraono! böi yamufaelungu ami niha. Solau satulö, da'ö zatulö, si mane ya'ia andrö, si no atulö. 
8 Moroi ba Gafökha zamazökhi horö; moroi ba mböröta sa ifazökhi horö Afökha. Ba da'ö tefa'ele'ö Nono Lowalangi, ena'ö ifakiko halöŵö Gafökha. 
9 Dozi si tumbu ba Lowalangi, ba lö mamazökhi horö, me lö tebulö danömönia ba dödöra, ba tebai mamazökhi horö ira, me no moroi ba Lowalangi ira. 
10 Ba da'ö oroma, ha niha nono Lowalangi, ba ha niha nono Gafökha. Dozi si lö molau satulö, ba tenga moroi ba Lowalangi ira, awö zi lö mangomasi'ö talifusönia. 
11 Da'ö sa duria, nirongomi, i'otarai mböröta, fa faoma ta'omasi'ö nawöda. 
12 Böi si mane Ka'ino andrö, soroi ba Gafökha samunu akhinia; ba hana wa ibunu? Me no si lö sökhi mbua-buania, ba me satulö sa mbua-bua nakhinia. 
13 Ba böi ahöli-höli dödömi, ya'ami ira talifusö, na fatiu dödö niha guli danö khömi. 
14 No ta'ila, no awu'a ita ba wa'amafe, no tasaŵa wa'auri, me ta'omasi'ö dalifusö; si lö mangomasi'ö, ba lö tebulö ba wa'amate. 
15 Samunu niha dozi si fatiu tödö ba dalifusöra; ba mi'ila, lö samunu niha, si so fa'auri si lö aetu, si lö tebulö ba dödönia. 
16 Ba da'ö no aboto ba dödöda wa'omasi andrö, me no ibelegö nosonia fönada, ba mo'ömö göi ita, tabelegö nosoda föna dalifusöda. 
17 Ba na so zi so ana'a guli danö, ba na i'ila, ambö khö dalifusönia, ba na iduhö dödönia khönia, ba hezo wa'omasinia Lowalangi andrö, ba dödönia? 
18 He ya'ami iraono! böi ba li ta'omasi'ö nawöda, ba böi ba lela, ba nilauda khönia ta'omasi'ö ia, ba si ndruhu-ndruhu.

 Fa lö aiŵö ira khö Lowalangi 

III. 19 Ba ba da'ö aboto dania ba dödöda, wa moroi ba zi duhu ta'otarai, ba faduhu dödöda fönania tabe'e, 
20 wa no ebua Lowalangi, moroi ba dödöda, awö wa no aboto ba dödönia fefu, hadia ia; na i'adugö ita tödöda. 
21 He ya'ami ni'omasi'ö! na lö i'adugö ita tödöda, ba so khöda wa lö aiwö, khö Lowalangi. 
22 ba hadia ia ni'andröda ba tatema khönia, me ta'o'ö goroisania, ba me talau zomasi ia. 
23 Ba da'ö goroisania, ena'ö mamati ita ba döi Nononia, Yesu Keriso, ba ena'ö faoma ta'omasi'ö nawöda, si mane ni'oroi'önia khöda. 
24 Ba na so zolo'ö oroisania, ba ba khönia ahono da'ö, ba ya'ia göi, ba lö tebulö ba zi manö. Ba ba da'ö aboto ba dödöda, wa lö tebulö ia ba khöda, ba Geheha andrö, nibe'enia khöda.

Faza 4

Famangelama ba zamaelungu andrö 

I. 1 He ya'ami ni'omasi'ö! böi dozi eheha faduhu dödömi, mitandraigö sa geheha andrö, na moroi ba Lowalangi ira. No ato zama'ele'ö sofaya, si möi ba niha ba guli danö. 
2 Ba da'ö aboto ba dödömi Geheha Lowalangi: Dozi eheha, sanehe Yesu Keriso, si no tobali ösi niha, ba moroi ba Lowalangi da'ö; 
3 ba dozi eheha, si lö manehe Yesu, ba tenga moroi ba Lowalangi, ba da'ö gamuata zi fa'udu khö Keriso andrö, nirongomi, so ia, ba no so ia sa'ae ba guli danö. 
4 Moroi ba Lowalangi ami, ya'ami iraono, ba no milaŵa da'ö, me no ebua zi so ba dödömi, moroi ba zi so ba niha ba guli danö andrö. 
5 Moroi ba guli danö ira, andrö moroi ba guli danö huhuora, ba niha guli danö zamondrongo khöra. 
6 Moroi ba Lowalangi ita. Si no aboto Lowalangi ba dödö, da'ö zamondrongo khöda; lö ifondrondrongo khöda si tenga moroi ba Lowalangi. Moroi ba da'ö aboto ba dödöda Geheha si duhu ba eheha samaelungu.

 Famarou tödö ba wangomasi'ö talifusö 

II. 7 He ya'ami ni'omasi'ö! data'omasi'o nawöda, me no moroi ba Lowalangi wa'omasi andrö, ba me no si tumbu ba Lowalangi dozi sangomasi'ö awöra, ba me no aboto ba dödöra Lowalangi. 
8 Si lö mangomasi'ö awönia, ba lö saboto ba dödönia Lowalangi, me no fa'omasi Lowalangi. 
9 Ba da'ö no oroma wa'omasi Lowalangi andrö, ba khöda, me no ifatenge ba guli danö Nononia Lowalangi, ononia si ha sambua andrö, ena'ö auri ita balazi ia. 
10 Ba da'ö so wa'omasi andrö, tenga wa no ta'omasi'ö Lowalangi, no wa no i'omasi'ö ita, awö wa no ifatenge Nononia, höli, ba horöda. 
11 He ya'ami ni'omasi'ö! na no imanö wangomasi'ö ya'ita Lowalangi, ba mo'ömö göi ita fangomasi'ö awöda. 
12 Samösa lö niha si no irai mangila Lowalangi; na ta'omasi'ö nawöda, ba lö tebulö ia ba dödöda, ba mo'ahonoa ba dödöda wangomasi'öda ya'ia. 
13 Ba da'ö aboto ba dödöda, wa lö tebulö ita ba khönia, awö wa lö tebulö ia ba dödöda, me no ibe'e khöda Gehehania andrö, ösa. 
14 Ba no anehe ndra'aga ba mafaduhu'ö, wa no ifatenge Ama Nononia, sangorifi ösi guli danö. 
15 Na so zanehe, Ono Lowalangi Yesu, ba ba dödönia lö tebulö Lowalangi, ba ya'ia, ba lö tebulö ba khö Lowalangi. 
16 Ba no aboto ba dödöda wa'omasi Lowalangi ita, ba no faduhu dödöda ba da'ö. Lowalangi, ba no fa'omasi, ba lö tebulö ba khö Lowalangi zi lö tebulö ba wa'omasi andrö, ba lö tebulö Lowalangi ba dödönia. 
17 Ba da'ö mo'ahonoa wa'omasi andrö khöda, fa lö ata'u ita, na luo wanguhuku andrö, me no si mane ya'ia göi ita, ba guli danö andre. 
18 Lö fa'ata'u ba wa'omasi andrö, ifofanö sa wa'ata'u fa'omasi si no mo'ahonoa, me no fa'afökhö wa'ata'u; ba sata'u ba lö mo'ahonoa na ba wa'omasi. 
19 Ta'omasi'ö ia, me no oföna i'omasi'ö ita. 
20 Na so zanguma'ö: Omasido Lowalangi, ba na fatiu dödönia ba dalifusönia, ba sofaya ia; Si lö mangomasi'ö talifusönia sa, ni'ila hörönia, ba tebai omasi ia Lowalangi, si lö i'ila hörönia. 
21 Ba da'ö goroisa, nibe'enia khöda, ena'ö i'omasi'ö göi dalifusönia sangomasi'ö Lowalangi.

Faza 5

Famati dandra, wa ono Lowalangi niha 

1 Dozi samati, wa no Keriso andrö Yesu, ba moroi ba Lowalangi tumbu ira, ba dozi somasi so'ono ya'ia, ba la'omasi'ö göi zi no tumbu khönia andrö. 
2 Ba da'ö aboto ba dödöda, wa ta'omasi'ö nono Lowalangi, na omasi ita Lowalangi, ba na ta'o'ö goroisania. 
3 Da'ö sa wa'omasida Lowalangi, ena'ö ta'o'ö goroisania, ba tenga safökhö wolo'ö oroisania. 
4 Fefu sa, zi tumbu ba Lowalangi, ba abölö moroi ba zoroi uli danö, ba da'ö wa'abölö, sabölö moroi ba zoroi uli danö andrö, famatida andrö. 
5 Ha niha zabölö moroi ba zoroi uli danö, baero zamati, wa Ono Lowalangi Yesu? 
6 Da'ö ia, zi no möi, balazi nidanö, ba balazi ndro, Yesu Keriso; tenga ha idanö khönia, no idanö awö ndro; ba Eheha andrö zamaduhu'ö; me no si duhu Geheha andrö. 
7 Tölu sa zamaduhu'ö, 
8 Eheha andrö, ba idanö andrö, ba do andrö, ba ha sara zi tölu andrö. 
9 Na faduhu dödöda ba wamaduhu'ö niha, ba no ebua na wamaduhu'ö Lowalangi; da'ö sa wamaduhu'ö Lowalangi andrö, famaduhu'önia Ononia. 
10 Khö zamati khö Nono Lowalangi so wamaduhu'ö andrö, ba dödönia. Si lö mamati li Lowalangi, ba no ibali'ö sofaya Lowalangi, me lö nifatinia famaduhu'ö andrö, famaduhu'ö Lowalangi Ononia. 
11 Ba da'ö wamaduhu'ö andrö: wa no ibe'e khöda Lowalangi wa'auri si lö aetu, awö wa ba khö Nononia so wa'auri andrö. 
12 Khö zi so Ono andrö, khönia so wa'auri andrö; ba zi lö Ono Lowalangi andrö, ba khönia lö fa'auri andrö. 
13 Da'ö nisuragu khömi, ena'ö aboto ba dödömi, so khömi wa'auri si lö aetu, khömi samati ba döi Nono Lowalangi andrö. 
14 Ba da'ö wa lö aiwö, si so khöda ba khönia: na so ni'andröda, hadia ia, si faudu ba zomasi ia, ba ifondrondrongo khöda. 
15 Ba na no aboto ba dödöda ifondrondrongo khöda, na so ni'andröda, ba aboto göi ba dödöda, wa tatema ni'andröda khönia. 
16 Na so zangila, mamazökhi horö dalifusönia, horö si tenga börö wa'amate, ba yamangandrö, ba ifa'aso khönia wa'auri, khö zamazökhi horö si tenga börö wa'amate. So horö börö wa'amate, ba tenga da'ö niŵa'ögu yamangandrö. 
17 Horö fefu, hadia ia, zi lö atulö, ba so horö si tenga börö wa'amate. 
18 No ta'ila, dozi si tumbu ba Lowalangi, ba lö lafazökhi horö; dozi sa, si tumbu ba Lowalangi, ba lö aefa khönia, ba lö ibabaya Afökha. 
19 No aboto ba dödöda, wa moroi ba Lowalangi ita, ba ba danga Gafökha so nösi guli danö, ma'afefu. 
20 Ba no tarongo, wa no möi Nono Lowalangi, si no mame'e khöda tödö, ena'ö aboto ba dödöda zi ndruhu andrö; ba ba khö zi ndruhu andrö so ita, ba khö Nononia Yesu Keriso. Da'ö Lowalangi si ndruhu ba fa'auri si lö aetu. 
21 He ya'ami iraono! Mi'angelama ba nadu andrö.

YOHANE II

Faza 1

Fangowai Yohane Kiria andrö 

I. 1 Satua andrö zanura da'e, khö Kiria nituyu andrö, ba ba nononia andrö, somasi ndra'o si ndruhu-ndruhu. Ba tenga ha ya'o, no dozi tanöbö'ö göi, si no aboto ba dödö si duhu. 
2 Börö zi duhu andrö, si lö tebulö ba dödöda, si lö aefa khöda, irugi zi lö aetu. 
3 Yafalukha ami wa'ebua dödö, awö wa'ahakhö dödö, awö wa'ohahau dödö, khö Lowalangi Ama, ba khö Yesu Keriso, Ono Nama andrö, ba wa'aduhu ba ba wa'omasi.

 Fa'omuso dödönia ba mbua-buara si sökhi andrö 

II. 4 No omuso sibai dödögu, me no usöndra, ba nonou andrö, zanörö lala zi duhu, solo'ö oroisa andrö, nitemada khö Nama. 
5 Ba iada'e, ba u'andrö khöu, ya'ugö Kiria, tenga hulö na oroisa si bohou usura khöu, no oroisa si no so khöda, i'otarai mböröta, ena'ö faoma ta'omasi'ö nawöda. 
6 Ba da'ö wa'omasi andrö, ena'ö tatörö lala goroisania. Da'ö goroisa, ena'ö mitörö, si mane nirongomi, i'otarai mböröta.

 Famangelama ba zamaelungu andrö 

III. 7 Noa sa ato zamaelungu, si no möi ba niha ba guli danö, si lö manehe, wa no tobali ösi niha Yesu Keriso. Da'ö zamaelungu, da'ö zi fa'udu andrö, khö Keriso. 
8 Mi'angelama, fa böi aekhu gölömi, ba halöŵömi andrö, ena'ö ahori mitema luo. 
9 Dozi sanalu'i, si lö ahono ba wamahaö Keriso andrö, ba lö Lowalangi khöra; ba zi lö tebulö ba wamahaö andrö, ba da'ö so Nama, fabaya Ono. 
10 Na so zi möi khömi, si lö molohe famahaö da'ö, ba böi mifa'amöi ia yomo, ba böi mi'owai ia. 
11 Awönia ba mbua-buania si lö sökhi andrö na so zangowai ya'ia.

 Fango'ozui sura 

IV. 12 Oya nisuragu khömi ena'ö, ba lö omasido ufake garate ba taŵa; udöna-döna sa möido khömi, ba fahuhuo ita, ena'ö mo'ahonoa wa'omuso dödöda. 
13 La'owai ndra'ugö ono nakhiu ira alawe nituyu andrö.

YOHANE III

Faza 1

Fangowai Yohane Gayo andrö 

I. 1 Satua andrö zanura da'e, khö, Gayo ni'omasi'ö somasi ndra'o, si ndruhu-ndruhu. 
2 He ya'ugö ni'omasi'ö! Fefu hadia ia khöu, ba omasido, na ohahau dödöu, ba na lö fökhöu, si mane fa'ohahau dödöu ba nosou.

 Fa'omuso dödönia me itörö lala si sökhi Gayo 

II. 3 No omuso sibai dödögu, me so dalifusö andrö, samaduhu'ö si duhu andrö, khöu, wa ötörö lala zi duhu. 
4 Fondrege wa'omuso dödögu da'ö, na urongo, latörö lala zi duhu iraono khögu. 
5 He ya'ugö ni'omasi'ö! Satulö nilaumö ba dalifusö andrö, mendrua manö, me no niha bö'ö ira, 
6 samaduhu'ö fa'omasiu, ba zi so banua, ba sökhi, na ötolo ira, ba wofanö, si nangea ba khö Lowalangi. 
7 Börö sa döi andrö, wa mofanö ira, ba lö lahalö hadia ia ba niha baero. 
8 Andrö mo'ömö ita, tatolo zi mane ya'ira andrö, ena'ö sanolo ba halöŵö ita, ba zi duhu andrö.

 Mangarö-ngarö ia ba khö Dioterefe andrö, ba isuno Demeterio 

III. 9 So zi no usura ba mbanua; ba lö itemaga Dioterefe andrö, somasi na sebuara ia. 
10 Andrö ufasugi ba dödönia mbua-buania, na sodo, nilaunia, wamatou ya'aga, fehede si lö sökhi; ba ambö na da'ö, lö'ö göi ifa'amöi khöra dalifusö andrö, ba itenaŵa zedöna mama'amöi ya'ira mena'ö, i'efa'ö ira banua. 
11 He ya'ugö ni'omasi'ö! Böi o'ö zi lö sökhi, si sökhi o'ö. Moroi ba Lowalangi zolau si sökhi; solau si lö sökhi, ba lö irai i'ila Lowalangi. 
12 Dozi lafaduhu'ö Demeterio andrö, ba ifaduhu'ö göi ia si duhu; ba ya'aga göi, ba mafaduhu'ö ia, ba no ö'ila, wa no si duhu wamaduhu'öma.

 Fango'ozui sura 

IV. 13 Oya nisuragu khöu ena'ö, ba lö edönado ufake daŵa ba fanura, ba wanura ya'ia khöu; 
14 udöna-döna, alio falukha ita, ba fahuhuo ita dania. 
15 Ya'ohahau dödöu! La'owai ndra'ugö si fahuwu andrö. Owai zi fahuwu, ötötöi döira.

YUDA

Faza 1

Fangowai 

I. 1 Yuda zanura da'e, enoni Yesu Keriso, talifusö Yakobo, ba nikaoni andrö, ni'omasi'ö, ba khö Lowalangi Ama, ba nirorogö khö Yesu Keriso. 
2 Yafalukha ami wa'ahakhö dödö ba fa'ohahau dödö ba fa'omasi, yatedou khömi.

 Samaelungu andrö ba bua-buara si lö sökhi 

II. 3 He ya'ami ni'omasi'ö! me no i'o'oudo tödögu, ba wanura khömi, he wisa wangorifi andrö, si no faoma falukha ita, ba lötolalö usura khömi wamarou dödö, uŵa'ö, ena'ö mitimba zi fa'udu ba wamati andrö, si no mufa'ema zamuza, ba ni'amoni'ö andrö.
4 Noa sa fatewu ösa niha, ba nitandrösaigö huku andrö, ba zura, föna sa'ae; si no mangerogö Lowalangi; labalia'ö, ba wa'asilöyaŵa la'oguna'ö wa'ebua dödö Lowalangida andrö, ba samatörö ya'ita andrö, si ha samösa, So'aya ya'ita, Yesu Keriso, ba la'osilö'ögö. 
5 Ba ufasugi ba dödömi, me no mi'ila zamuza fefu, hadia ia, wa no ifakiko zi lö mamati So'aya, ba zi samuza andrö, me no aefa i'efa'ö ira ba danö Miserayi. 
6 Ba he mala'ika andrö, si lö mangaro'ö khöra fa'asalaŵara, sondröi nahiara andrö, ba no itaha ba rate si lö mamalö-malö, bakha ba zogömi-gömi, ba wanguhuku ya'ira, na baŵa sebua andrö dania. 
7 Si mane Sodoma ba Gomora ba banua ba ngaira andrö, si no mohorö göi, hulö si mane ya'ira, si no molohi ösi niha bö'ö, me no mube'e famaedo ira, me lataha wotu andrö, ba galitö si lö mate-mate. 
8 Ba si manö sa göi da'ö, sangifi-ngifi andrö, lata'unöi nösira, lö ba dödöra zalaŵa, latandraŵaisi zolakhömi. 
9 Ba satua mala'ika andrö, Mikhaeli, me fasoso ira Gafökha, me fahuhuo ira, ba mboto Moze andrö, ba ata'u ia i'etu'ö hukunia, fanandraŵaisi, imane: Yamu'otu'ö ndra'ugö So'aya! 
10 Ba ya'ira andrö, ba latandraŵaisi zi lö la'ila na i, ba hadia zi no to'ua la'ila, si mane saliŵa-liŵa ba danö, si lö tödö, ba lahalö famakikora. 
11 Alai ira, me no latörö lala Ga'ino andrö, ba me no adöni dödöra ba wamaelungu luo Mbile'amo andrö, ba me no tekiko ira, ba wolaŵa Gora andrö. 
12 Da'ö zolau si lö sökhi, ba gowuloa fa'omasi andrö khömi, si lö ada'u-da'u orudu ba wemanga-manga; ya'ira zokubaloi ya'ira; no lawuo si lö teu ira, ni'oloi'ö nangi, eu sangaruwu na baŵa deu, si lö bua, si no mendrua mate, si no abo'a baya, 
13 dulu nasi sabölö, saila ita khöra gotu-otu, döfi selungu-lungu, ba ni'irö'ö si bongi andrö, sogömi-gömi andrö, si lö aetu. 
14 Ba noa sa göi ifa'ele'ö he wisa ira Khenoki andrö, fitu nga'ötö i'otarai duada Adamo, no imane: "Hiza, möi Zo'aya, awö ngafulu ngahönö ni'amoni'ö andrö khönia, 
15 ba wanguhuku fefu, ha niha ira, ba ba wangotu'ö fefu zi no mangerogö Lowalangi, ba khöra andrö, ba mbua-buara andrö fefu, falösökhi andrö, nifa'uara, ba ba wehede safaito, fefu, nilau zanao horö andrö, si no mangerogö Lowalangi, khönia." 
16 Sikökö-kökö andrö, sanahigö Lowalangi, ba nifatörönia khöra, sanörö lala wangisöra, ba fayaŵasa lua-lua mbewera, lasuno niha ba zi so ira, na so harera ba da'ö. 
17 Ba ya'ami ni'omasi'ö, ba mitörö-törö tödömi daroma li andrö, si no lahönagö fanguma'ö sinenge Zo'aya ya'ita, Yesu Keriso, 
18 me lamane khömi: "Ba götö safuria dania, ba so zango'aya, sanörö lala wangisöra andrö, ba wa'elungura." 
19 Si oniagö ya'ira andrö, sanörö lala niha; si lö eheha.

 Famarou tödö ena'ö abe'e ira ba wamati 

III. 20 Ba ya'ami ni'omasi'ö, ba mi'a'azökhi ami, ba wamatimi andrö, ni'amoni'ö sibai, ba mi'angandrö, balazi Geheha ni'amoni'ö. 
21 Mi'aro'ö ami, ba wa'omasi Lowalangi ita, midöna-döna wa'ahakhö dödö Zo'aya ya'ita, Yesu Keriso, ba wa'auri si lö aetu. 
22 Ba mihakhösi tödö ösa, sangiwa tödö; 
23 mi'orifi, misöbi ba galitö; ba tanöbö'ö, ba mihakhösi tödö, ba mi'ata'ufi, ba mi'ogorofi göi mbaru andrö, si no ra'i-ra'iö ba nösi niha andrö.

 Fango'ozui sura 

IV. 24 Ba khönia, sangila mondrorogö ya'ami, fa lö manendre ami, sangila mama'aso ya'ami föna lakhöminia andrö, si lö sinegu ba sowua-wua tödö, 
25 khö Lowalangi si ha sambua andrö, sangorifi ya'ita, balazi Yesu Keriso, So'aya ya'ita, ya khönia lakhömi ba fa'asalaŵa ba fa'abe'e ba fa'abölö, i'otarai föna nga'ötö danö, ba iada'e, ba götö-götö wa'ara dania! Yaduhu.

FAMA'ELE'Ö

Faza 1

Famobörö 

I. 1 Fama'ele'ö Yesu Keriso da'e, nibe'e Lowalangi khönia, ba wangoroma'ö ba genoninia andrö, he wisa dania, si lö ara tö; ba no ifa'ila'ö, no ifa'ohe'ö ba mala'ikania, khö genoninia Yohane andrö. 
2 Si no mamaduhu'ö taroma li Lowalangi, awö wamaduhu'ö Yesu Keriso andrö, ha wa'oya ni'ilania.
 
3 Ya'ahowu zombaso taroma li fama'ele'ö andrö, ba samondrongo ya'ia, ba solo'ö nisura andrö ba da'ö; noa sa ahatö ginötönia andrö.

 Fangowai Yohane banua niha Keriso ba Asia 

II. 4 Yohane zanura da'e, ba mbanua niha Keriso andrö, si fitu, ba Azia, Yafalukha ami wa'ebua dödö, ba fa'ohahau dödö, khö zi so andrö, si no so föna, ba si möi dania, ba ba Geheha andrö, si fitu, si so föna dadaomania andrö, 
5 ba khö Yesu Keriso, samaduhu'ö andrö, si lö faröi, si a'a zi oroi ba ngai zi mate, ba samatörö razo andrö, ba guli danö, khö zangomasi'ö ya'ita andrö, si no mangefa'ö ya'ita ba horöda andrö, donia, 
6 ba si no mame'e banua ya'ita ba ere Namania Lowalangi, ya khönia lakhömi ba fa'abölö, irugi zi lö aetu! Yaduhu. 

7 Hiza, so ia ba lawuo, ba la'ila dania ia dozi hörö, ba samahö ya'ia andrö, ba mege-ege dania ba khönia fefu soi niha ba guli danö. Ya'ia, Yaduhu. 8 Alafa ndra'o ba omega ndra'o, iŵa'ö So'aya Lowalangi, si so, ba si no so föna, ba si möi dania, samatörö fefu, hadia ia.

 Fama'ele'ö Yesu khö Yohane 

III. 9 Ya'o, Yohane, talifusömi ba wamakao andrö, ba ba mbanua andrö, ba ba wanaha tödö andrö, ba khö Yesu, no sodo ba hulo andrö, Fatemo döi, börö daromali Lowalangi ba famaduhu'ö Yesu andrö. 
 
10 Ba aheta nosogu, me luo Zo'aya, ba urongo furigu li sebua, hulö li dorofe, 
11 imane: Hadia ni'ilau, ba tanö ba zura, ba fa'ohe'ö ba mbanua niha Keriso, si fitu andrö, ba Nefeso, ba ba Zimina, ba ba Weregamo, ba ba Diatira, ba ba Zade, ba ba Wiladefia, ba ba La'odikia. 
 
12 Ba ubali'ö ndra'odo, ba wamaigi li andrö, sihede khögu; ba me ubali'ö ndra'o, ba u'ila naha wandru ana'a, fitu, 
13 ba ba gotalua naha wandru andrö, ba si hulö Nono Niha, no mobaru sanau, ba no mamöbö talu ana'a, ba dölö'ania. 
 
14 Ba högönia ba bunia, ba no afusi, hulö mbu mbiri-biri safusi, hulö mbetua, ba hörönia, ba no hulö hola-hola galitö, 
15 ba ahenia, ba hulö garamba nifahele, ba galitö, ba linia, ba no hulö wegoso-goso nidanö sebua. 
16 Ba so ba dangania kambölö ndröfi, fitu, ba i'otarai mbawania gari satarö, si faoma bawa, ba bawania, ba no hulö wehaga luo, ni fondrege wa'abölönia. 
 
17 Ba me u'ila ia, ba alaudo tou, fönania, hulö zi mate. Ba itufa ndra'o tangania kambölö, imane: "Böi ata'ufi, si föföna ndra'o, ba safuria, 
18 ba sauri andrö; ba no mate ndra'o, ba hiza, no auri ndra'o, irugi zi lö aetu ba so khögu wogoe ba wa'amate ba ba mbanua tou. 
 
19 Ba tanö ba zura hadia ni'ilau, ba hadia iada'e, ba hadia dania, na aefa da'e. 
20 Si no tobini khöu andrö, döfi andrö, si fitu, ni'ilau ba dangagu kambölö, awö naha wandru ana'a, andrö, si fitu: Döfi andrö, si fitu, ba no mala'ika mbanua si fitu andrö, ba naha wandru andrö, si fitu, ba no fitu banua."

Faza 2

Sura ba mbanua niha Keriso ba Nefeso 

I. 1  Ba mala'ika mbanua andrö, ba Nefeso, ba da'ö sura: Da'ö niŵa'ö zolohe tangania kambölö dofiandrö si fitu, sowaö-waö ba gotalua naha wandru ana'a andrö, si fitu: 
 
2 No u'ila mbua-buau andrö, ba fa'erege dödöu, ba fa'anau gölöu, awö wa tebai ötaha zi lö sökhi; ba no ötandraigö zanguma'ö sinenge ira, ba tenga sa ya'ia, ba no ösöndra, wa sofaya ira;
3 ba no ötaha dödöu ba no ötaögö wamakao, börö döigu andrö, ba lö satage ndra'ugö. 
4 Ba da'ö zi fatuwu khögu, ba khömö andrö, wa no öböhöli wa'omasiu ba mböröta andrö. 
5 Andrö törö-törö tödöu hadia zi fahole khöu, ba falalini gera-erau, ba alui mbua-bua ba mböröta andrö; ba na lö ö'o'ö da'ö, ba möido khöu ba utuli'ö naha wandru andrö khöu ba nahania, na lö öfalalini gera-erau. 
6 Ba da'ö zi so khöu; ö'ogorofi wolau nikola'iti andrö, ni'ogorofigu göi. 
 
7 Si so tögi dalinga, ba yamufondrondrongo hadia niŵa'ö Geheha ba mbanua andrö: Ha niha zi möna ba ube'e önia mbua geu fangorifi andrö si so ba waradaiso andrö, khö Lowalangi!

 Sura ba mbanua niha Keriso ba Zimina 

II. 8 Ba ba mala'ika mbanua andrö ba Zimina, ba da'ö sura: Da'ö niŵa'ö zi föföna andrö ba safuria, si no mate föna, ba si no auri iya'e. 
 
9 No u'ila wamakaomö andrö, ba fa'anumanamö—ba no so'ana'a ndra'ugö—ba fanandraŵaisi ya'ugö andrö, ba zanguma'ö niha Yehuda ira, ba tenga sa ya'ia, ha sekola Zatana ira. 
10 Böi ata'ufi hadia ia, nitaögöu dania. Hiza, ibe'e ba gurunga ösa ami Afökha, ena'ö tetandraigö ami, ba nifakao ami, fulu bongi. Böi faröi ndra'ugö, irugi wa'amate, ba ube'e khöu dakula fa'auri andrö. 
 
11 Si so tögi dalinga, ba yamufondrondrongo hadia niŵa'ö Geheha ba mbanua andrö: Ha niha zi möna, ba tebai i'alani fa'amate si samuza andrö.

 Sura ba mbanua niha Keriso ba Weregamo 

III. 12  Ba ba mala'ika mbanua andrö, ba Weregamo, ba da'ö sura: Da'ö niŵa'o zi so gari satarö andrö, si faoma bawa. 
 
13 U'ila heza so nahau, ba zi so dadaoma Zatana andrö. Ba lö niböhöliu töigu andrö, ba lö ni'osilö'ögöu famati andrö khögu, me luo Gandrifa andrö, samaduhu'ö ya'o, si lö faröi andrö, nibunu ba khömi, ba zi so naha Zatana. 
14 Ba so ma'ifu zi fatuwu khögu, ba khömö andrö, me no so khöu ba da'ö zolo'ö famahaö Mbile'amo andrö. Samahaö Balaki andrö, ba wamobörö fangala föna Ndraono Gizeraeli, ba wemanga gö nadu ba ba wohorö. 
15 Ba so khöu göi zolo'ö famahaö nikola'iti andrö, si manö göi. 
16 Falalini gera-erau. Ba na lö da'ö, ba alio möido khöu, ba usuwö ira gari mbawagu andrö. 
 
17 Si so tögi dalinga, ba yamufondrondrongo hadia niŵa'ö Geheha, ba mbanua andrö: Ha niha zi möna, ba ube'e khönia "mana" si tobini andrö, ba ube'e khönia gara safusi, ba töi si bohou nisura ba dete gara andrö, si lö i'ila niha, baero zanema ya'ia andrö.

 Sura ba mbanua niha Keriso ba Diatira 

IV. 18  Ba ba mala'ika mbanua andrö ba Diatira, ba da'ö sura: Da'ö niŵa'ö Nono Lowalangi andrö, si so hörö andrö, si hulö hola-hola galitö, ba si so ahe, si hulö garamba. 
 
19 No u'ila mbua-buau andrö, ba fa'omasi andrö, ba famati andrö, ba fanolou andrö, ba fanaha tödö andrö, awö wa tedou mbua-buau safuria andrö, moroi ba zi föföna. 
20 Ba da'ö zi fatuwu khögu, ba khömö andrö, wa ötehe galawe andrö, Izebela, sanguma'ö sama'ele'ö ia, ba no samahaö enonigu andrö ba samaelungu ya'ira, ba wohorö, ba ba wemanga gö nadu. 
21 Ba no ufonoso ia, ena'ö ifalalini gera-erania, ba lö edöna ia ifalalini, ba wamöhöi fohorönia andrö ena'ö. 
22 Hiza, utuli'ö tou ia ba zalo; ba awönia sohoröni ya'ia, ba ube'e ba wamakao sabölö-bölö, na lö lafalalini gera-erara, ba wamöhöi bua-buania andrö. 
23 Ba ononia, ba ububunu ba ya'aboto ba dödö mbanua niha Keriso fefu misa, ya'o zanekhegö bua, awö dödö, ba udozigö ami wanulöni bua-bua zamösana. 
24 Ba uŵa'ö khömi, ya'ami zi tosai ba Diatira, ha wa'ato zi lö famahaö andrö, si lö aboto ba dödö fa'abakha dödö Zatana andrö, niŵa'öra: Lö'ö sa'ae ufonoro ami noro bö'ö. 
25 Ba hadia zi so khömi, ba böi miböhöli, irege sodo. 
26 Ba ha niha zi möna, ba si lö mamöhöi halöŵö khögu, irugi gamozua, ba ube'e barö mbawania niha baero, 
27 ba ikubaloi ira si'o si'öli, si mane na larasa mbowoa tanö, si mane fanemagu göi mege khö Namagu; 
28 Ba ube'e khönia madala andrö. 
 
29 Si so tögi dalinga, ba yamufondrondrongo hadia niŵa'ö Geheha ba mbanua andrö!

Faza 3

Sura ba mbanua niha Keriso ba Zade 

I. 1 Ba ba mala'ika mbanua andrö ba Zade, ba da'ö sura: Da'ö niŵa'ö zi so Eheha Lowalangi andrö, si fitu, awö ndröfi andrö, si fitu: No u'ila mbua-buau andrö, wa no töimö zauri, ba no si mate ndra'ugö. 
 
2 Faoso, ba abe'e'ö zi tosai andrö, si lö ara tö mate; tenga sa so'ahonoa mbua-buau andrö, föna Lowalangigu, wamaigigu. 
3 Andrö törö-törö tödöu he wisa wanemau mege, ba he wisa wamondrongou, ba böi böhöli, ba falalini gera-erau. Ba na si mörö ndra'ugö, ba sodo dania, hulö zanagö, ba lö'ö manö ö'ila ha wa'alaŵa luo urugi ndra'ugö. 
4 Ba so ösa khöu döi ba Zade, si lö mamoda'i nukhara, lö larai, ba awögu dania ira, nukha safusi nukhara, me no si nangea ira. 
5 Si manö zi möna andrö, nifonukha nukha safusi, ba lö'ö manö sa'ae ubunu döinia ba zura wa'auri andrö, ba u'ombakha'ö döinia, ba zi so Amagu, ba ba zi so mala'ika andrö khönia. 

6 Si so tögi dalinga, ba yamufondrondrongo hadia niŵa'ö Geheha ba mbanua andrö!

 Sura ba mbanua niha Keriso ba Wiladefia 

II. 7 Ba ba mala'ika mbanua andrö ba Wiladefia, ba da'ö sura: Da'ö niŵa'ö ni'amoni'ö andrö, si duhu andrö, si so fogoe andrö khö Dawido, samokai si lö sokusi, ba sokusi si lö samokai. 
 
8 No u'ila mbua-buau andrö; hiza, no ube'e fönau mbawandruhö si no teboka, si lö i'ila ikusi niha, ha niha ia; si lö aröuröu sa wa'abölöu, ba lö'ö sa niböhöliu taroma ligu andrö, ba lö ni'osilö'ögöu töigu.
9 Hiza, uhalö niha ba zekola Zatana andrö, sanguma'ö niha Yehuda ira, ba tenga sa ya'ia; sofaya ira. Hiza, möi ira ube'e, ba mangalulu ira, latuhi danö fönau. Ba aboto ba dödöra, wa no u'omasi'ö ndra'ugö. 
10 Me no lö niböhöliu taroma li ba wa'anau gölö andrö, khögu, ba lö'ö göi uböhöli ndra'ugö, na baŵa wanandraigö andrö, sondrugi dania uli danö ma'afefu, ba wanandraigö niha sowanua ba guli danö. 
11 Alio sodo; böi böhöi zi ho so khöu, fa böi lahalö dakulamö andrö. 
12 Ha niha zi möna, ba ube'e ehomo ba gosali Lowalangigu, ba lö'ö manö sa'ae aheta ia, ba usura ba detenia döi Lowalangigu andrö, ba töi mbanua Lowalangigu andrö, töi Yeruzalema si bohou, si möi mitou, moroi ba zorugo, moroi ba Lowalangigu, ba töigu, si bohou andrö. 
 
13 Si so tögi dalinga, ba ya'mufondrondrongo hadia niŵa'ö Geheha ba mbanua andrö!

 Sura ba mbanua niha Keriso ba La'odikia 

III. 14 Ba ba mala'ika mbanua andrö ba La'odikia, ba da'ö sura: Da'ö niŵa'ö zi "yaduhu" andrö, samaduhu'ö andrö, si lö faröi ba si duhu, böröta nifazökhi Lowalangi andrö 
 
15 No u'ila mbua-bua andrö, wa tenga sokafu ndra'ugö, ba tenga göi saukhu. Ena'ö na fasambalö ndra'ugö, ma sokafu, ba ma saukhu. 
16 Ba me no si manö, me no sanakhö-nakhö ndra'ugö, tenga saukhu ba tenga sokafu, ba utura'ö ndra'ugö ba mbawagu. 
17 Öŵa'ö-ŵa'ö sa: "Niha si so ndra'o, no usöndra, lö hadia ia zambö khögu," ba lö'ö sa ö'ila, wa no sebua akaola ndra'ugö, ba sahakhö dödöda, ba si numana, ba sau'a, ba si lö nukha. 
18 Uŵa'ö sa khöu, ötuka gana'a khögu, si no mukhozi ba galitö, ena'ö mo'ana'a ndra'ugö, ba nukha safusi, ena'ö monukha'ö, fa lö oroma zaila'ö, me no lö nukhau, ba dalu-dalu hörö, ba wogule'ö ba höröu, ena'ö ö'ila niha. 
19 Ha niha sa zomasi ndra'o, ba utegu, ba u'otu'ö; andrö forege, ba falalini gera-erau. 
20 Hiza no so ndra'o moroi tou, ba ubökö-bökö mbawandruhö. Na so zamondrongo ligu, ba samokai bawandruhö, ba khönia möido yomo, ba orudu manga ndra'aga. 
21 Ha niha zi möna, ba utehe khönia, mudadao ia awögu, ba dadaomagu andrö, si mane ya'o, me no mönado, ba me no dumadaodo, awö Namagu, ba dadaomania. 
 
22 Si so tögi dalinga, ba yamufondrondrongo hadia niŵa'ö Geheha ba mbanua andrö!

Faza 4

Dadaoma Lowalangi 

I. 1 Ba aefa da'ö, ba so ni'ilagu, ba hiza mbawandruhö si no teboka ba zorugo, ba li andrö si föföna urongo mege, si hulö li dorofe, me humede ia khögu ba imane: Ae miyaŵa ba da'e, ba u'oroma'ö khöu hadia dania, na aefa da'e. 
 
2 Ba i'anema'ö aheta nosogu, ba hiza dadaoma nifedadao ba zorugo ba ba dadaoma andrö ba so zidadao, 3 ba sidadao andrö ba no hulö weremata yasibi ba hulö weremata aki andrö wamaigigu, ba no tefasui dumi dadaoma andrö hulö zumurudi wamaigigu.

 Satua andrö ba saliŵa-liŵa ba danö 

II. 4 Ba no tefasui dadaoma andrö dadaoma bö'ö, dua wulu a öfa, ba dua wulu a öfa zatua, sidadao ba dadaoma andrö si so nukha safusi ba takula ana'a ba högöra. 
 
5 Ba si otorai dadaoma no mege, ba gari mbanua, ba li niha, ba fe'ugu-ugu mbanua, ba fitu zulu alitö sihola-hola föna dadaoma andrö, ya'ia Geheha Lowalangi andrö si fitu. 
 
6 Ba föna dadaoma andrö ba hulö mbaŵa nidanö sörömi faoma ira mbaluri; ba ba dalu dadaoma, ba ba zi fasui dadaoma, ba öfa nga'eu zaliŵa-liŵa ba danö, no falawu hörö, he moroi föna, ba he moroi furi. 
7 Si sageu ba hulö zingo; ba si sageu ba hulö nono zaŵi; ba bawa zi sageu ba hulö mbawa niha; ba si sambua ba hulö moyo sihombo.

 Fangalulu khö Lowalangi 

III. 8 Ba ba zaliŵa-liŵa ba danö andrö si öfa nga'eu, ba önö gafi zageu, ba no afönu ira hörö, fasui, ba mibakha, ba lö labato-bato bongi ma'ökhö, lamane: Ni'amoni'ö, ni'amoni'ö, ni'amoni'ö Zo'aya, Lowalangi, samatörö fefu hadia ia, si no so föna, ba si so iada'e, ba si moi dania! 
 
9 Ba ero na labe'e saliŵa-liŵa ba danö lakhömi ba sumange ba fangandrö saohagölö ba zidadao andrö ba dadaoma sauri irugi zi lö aetu, 10 ba latuhi danö satua andrö si dua wulu a öfa föna zidadao andrö ba dadaoma andrö mangalulu ira khö zauri andrö irugi zi lö aetu ba latou'ö tou dakulara no mege föna dadaoma ba lamane: 
11 No sinangea manema ndra'ugö lakhömi ba sumange ba fa'abölö, ya'ugö So'aya ya'aga, Lowalangima, me no ya'ugö zamazökhi fefu hadia ia ba börö nilau dödöu wa so ia awö wa tefazökhi ia.

Faza 5

Sura si fitu tandro 

I. 1 Ba u'ila ba danga zidadao ba dadaoma andrö ba dangania kambölö, zura, nisura tanö bakha ba tanö baero si no mufotandro, fitu dandronia. 
 
2 Ba u'ila mala'ika sabölö, si'ao, ebua linia, imane: Ha niha zi nangea mamokai sura andrö, ba si nangea mamo'a tandronia andrö? 
3 Ba lö sangila, he ba zorugo, ba he ba guli danö, ba he barö danö, lö sangila mamokai sura andrö ba famaigi ya'ia.

4 Ba mege-ege sibai ndra'odo me lö falukha zi nangea mamokai sura andrö ba famaigi ya'ia. 
5 Ba imane khögu satua andrö, si samösa: Böi e'e; hiza, no möna zingo andrö, mado Yuda, lewiö ba ŵa'a Dawido andrö, ba wamokai sura andrö, ba tandro andrö, si fitu.

 Fanuno Ono mbiri-biri andrö 

II. 6 Ba u'ila ba dalu dadaoma andrö, ba ba gotalua zaliŵa-liŵa ba danö andrö, si öfa nga'eu, ba ba gotalua zatua andrö Nono mbiri-biri, sizizio, hulö nitaba, fitu dandrunia, ba fitu hörö, ya'ia Geheha Lowalangi andrö si fitu nifatenge ba guli danö ma'asagörö. 
 
7 Ba so ia, ba ihalö zura andrö, ba danga zidadao ba dadaoma andrö, ba dangania kambölö. 

8 Ba me ihalö zura andrö, ba latuhi danö saliŵa-liŵa ba danö andrö, si öfa nga'eu, ba satua andrö, si dua wulu a öfa, föna Nono mbiri-biri andrö, no dozi ira biola ba figa ana'a, si no afönu kumöyö, ya'ia wangandrö niha ni'amoni'ö andrö. 
9 Ba manunö ira, sinunö si bohou, lamane: No si nangea ndra'ugö ba wangai sura andrö ba ba wamokai tandronia; me no mutaba ndra'ugö, ba me no öhöli niha domö, khö Lowalangi, moroi ba ngawalö niwa fefu, ba moroi ba ngawalö li, ba moroi ba ngawalö mado, ba moroi ba ngawalö soi fefu, 
10 ba no öbali'ö banua Lowalangida ba ere ira, ba salaŵa ira dania, ba guli danö. 
 
11 Ba u'ila ba urongo zi hulö li mala'ika si no ato, si fasui dadaoma andrö, ba saliŵa-liŵa ba danö andrö, ba satua andrö, ba fa'atora ba no mewulu ngahönö wa fulu ngahönö ba mehönö wa hönö; 
12 ebua lira, lamane; No si nangea Nono mbiri-biri andrö si no mutaba ba wanema fa'abölö ba fo'ana'a ba fa'atua-tua ba fa'abe'e ba sumange ba lakhömi ba howu-howu! 
 
13 Ba fefu hadia ia nifazökhi Lowalangi si so ba zorugo, ba ba guli danö, ba barö danö, ba ba nasi, ba ösinia fefu, ba lamane urongo: Khö zidadao andrö, ba dadaoma andrö ba khö Nono mbiri-biri andrö, ba howu-howu, ba sumange, ba lakhömi, ba fa'abölö irugi zi lö aetu! 
14 Ba lamane saliŵa-liŵa ba danö andrö si öfa nga'eu; Yaduhu! Ba latuhi danö satua andrö, mangalulu ira.

Faza 6

Famokai tandro si önö 

1 Ba u'ila me ibokai dandro si föföna, ba zi fitu andrö, Ono mbiri-biri, ba urongo, me muhede zaliŵa-liŵa ba danö andrö, si sageu, hulö we'ugu-ugu mbanua linia, imane: Aine! 
 
2 Ba u'ila, ba hiza kudo safusi, ba khö zi fakudo yaŵa, ba so wana sinali, ba tebe'e khönia dakula, ba mofanö ia, si mane si möna, ba ena'ö möna ia. 
 
3 Ba me ibokai dandro fanete zi föföna, ba urongo me iŵa'ö saliŵa-liŵa ba danö andrö, si sageu: Aine! 
4 Ba so zi möi baero kudo bö'ö, soyo, ba khö zi fakudo yaŵa, ba tetehe wangeheta fa'atulö ba guli danö, ba ena'ö faoma labubunu nawöra, ba tebe'e khönia wöda sebua. 
 
5 Ba me ibokai dandro fanete zi dombua, ba urongo me iŵa'ö saliŵa-liŵa ba danö andrö, fanete zi dua geu: Aine! Ba u'ila, ba hiza kudo saitö, ba khö zi fakudo yaŵa, ba so wali'era ba danga. 
 
6 Ba urongo zi hulö li niha moroi ba gotalua zaliŵa-liŵa ba danö andrö si öfa nga'eu, imane: Sasuku zi samba hinaoya böra, ba sasuku göi zi tölu hinaoya rigi, ba fanikha andrö ba agu, ba böi fakiko. 
 
7 Ba me ibokai dandro fanete zi tölu, ba urongo li zaliŵa-liŵa ba danö andrö, fanete zi tölu nga'eu, imane: Aine! 
8 Ba u'ila, ba hiza kudo sa'uzö-uzö, ba töi zi fakudo yaŵa, ba fa'amate, ba i'o'ö ia banua tou, ba tetehe khöra zi sambua ni'o'öfa tanö ba wamunu ya'ira föda ba lofo ba fökhö ba ba gutu ndru'u andrö ba guli danö. 
 
9 Ba me ibokai dandrö fanete zi öfa, ba u'ila barö naha wame'e sumange andrö mbekhu nibubunu ba daroma li Lowalangi andrö ba ba wamaduhu'ö andrö si so khöra. 
10 Ba mu'ao ira, ebua lira, lamane: He So'aya, ni'amoni'ö, si ndruhu! ha wa'ara tö na lö manguhuku ndra'ugö, ba lö ölau mbalö ndroma andrö, ba zowanua ba guli danö andrö? 
11 Ba tedozigö ira baru safusi, ba laŵa'ö khöra, ena'ö lataha na dödöra, ma'ifu tö, irege mo'ahonoa, ha wa'ato nawöra enoni göi ba talifusöra, nibubunu na dania göi, si mane ya'ira göi. 
 
12 Ba u'ila, me ibokai dandro fanete zi lima, ba so ziheu sabölö-bölö, ba tobali aitö luo, hulö goni-goni bu, ba tobali hulö ndro mbaŵa ma'asambua. 
13 Ba atoru ba danö ndröfi moroi ba mbanua si yaŵa, hulö na atoru mbua marafala na ifadögö angi sabölö-bölö. 
14 Ba aheta mbanua si yaŵa, hulö na lagölugö zura ba hili misa fefu, ba hulo fefu, ba awu'a ba nahara. 
 
15 Ba razo ba guli danö, ba sebua, ba kumandra andrö, ba so'ana'a, ba sabölö, ba sawuyu fefu, ba si tenga sawuyu fefu, ba labini'ö ira ba dögi hili misa, ba barö gara ba hili. 
16 Ba lamane ba hili ba ba gara andrö: Milangögö ndra'aga, mibalugö ndra'aga, fa böi i'ilaga sidadao ba dadaoma andrö, ba fa lö gönaga fönu Nono mbiri-biri andrö. 
17 Noa sa irugi baŵa sebua andrö, baŵa wönura, ba ha niha zanaha?

Faza 7

Tefotandro genoni Lowalangi 

I. 1 Ba aefa da'ö, ba öfa u'ila mala'ika, si so ba watalinga danö andrö si öfa, sanaha angi ba danö andrö, si öfa, fa lö itörö angi danö ba asi ba hogu geu fefu. 
2 Ba u'ila mala'ika bö'ö, si möi miyaŵa, moroi ba gatumbukha luo, si so tandro khö Lowalangi sauri, ba mu'ao ia, ebua linia, ba mala'ika andrö, si öfa, ba nitehe famakiko uli danö ba asi, 
3 imane: Böi mifakiko guli danö, ba he asi, ba he eu andrö, irege no mafotandro genoni Lowalangida andrö, ba gangangora! 
4 Ba urongo wa'ato nifotandro andrö, otu a öfa wulu a öfa ngahönö nifotandro, tedozigö mado Ndraono Gizeraeli andrö: 
 
5 Mado Yuda, ba felendrua ngahönö nifotandro, ba mado Rubeno, ba felendrua ngahönö, ba mado Gado, ba felendrua ngahönö, 
6 ba mado Gaseri, ba felendrua ngahönö, ba mado Nafetali, ba felendrua ngahönö ba mado Manase, ba felendrua ngahönö, 
7 ba mado Zimeoni, ba felendrua ngahönö, ba mado Lewi, ba felendrua ngahönö, ba mado Isasari, 
8 ba felendrua ngahönö, ba mado Zebuloni, ba felendrua ngahönö, ba mado Yosefo, ba felendrua ngahönö, ba mado Mbeniyami, ba felendrua ngahönö nifotandro.

 Niha si no mogamö fa'auri mbanua furi 

II. 9 Ba aefa da'ö, ba u'ila, ba hiza zato sibai, si tebai i'erai niha, moroi ba ngawalö soi fefu, ba moroi ba ngawalö niwa fefu, ba moroi ba ngawalö mado fefu, ba moroi ba ngawalö li fefu, si so föna dadaoma andrö ba föna Nono mbiri-biri; nukha safusi nukhara, ba bulu nohi ba dangara. 
10 Ba mu'ao ira, ebua lira, lamane: Fangorifi khö Lowalangida, sidadao ba dadaoma andrö, ba khö Nono mbiri-biri andrö! 
11 Ba no lafasui dadaoma andrö mala'ika andrö fefu, ba satua andrö, ba saliŵa-liŵa ba danö andrö, si öfa nga'eu, ba latuhi danö föna dadaoma andrö, lafalögu tou ira, mangalulu ira khö Lowalangi, 12 lamane: Yaduhu, howu-howu, ba lakhömi, ba fa'atua-tua, ba fangandrö saohagölö, ba sumange, ba fa'abölö, ba fa'abe'e, khö Lowalangida, irugi zi lö aetu! Yaduhu.

 Fa'ohahau dödöra 

III. 13 Ba humede zatua andrö, samösa, imane khögu: Da'ö, si so baru safusi andrö, ha niha ira, ba heza la'otarai? 
 
14 Ba umane khönia: Ya'ugö zangila, Tuha. Ba imane khögu: Ya'ira da'ö, si otarai wamakao sabölö-bölö andrö; ba no lababago mbarura, ba no la'afusi'ö, ba ndro Nono mbiri-biri andrö. 
15 Da'ö mbörö, wa no so ira föna dadaoma Lowalangi andrö, awö wa no enoninia ira, bongi ma'ökhö, ba gosalinia; ba i'iagö yaŵara sidadao ba dadaoma andrö. 
16 Lö'ö sa'ae olofo ira, ba lö'ö sa'ae owökhi dödöra, ba lö göna ira sino, ba he fa'aukhu, hadia ia, 
17 me ikubaloi sa'ae ira Ono mbiri-biri andrö, si so ba dalu dadaoma andrö, ba ifasao ira ba gumbu nidanö fangorifi, ba Lowalangi zolosi dania fefu daŵa hörö ba höröra andrö.

Faza 8

Oroma dafitu mala'ika si so torofe 

I. 1 Ba me ibokai dandro fanete zi önö, ba tobali ahono ba zorugo, so tanga za wa'ara. 

2 Ba u'ila mala'ika andrö si dafitu si so föna Lowalangi ba tebe'e khöra dorofe, fitu. 
3 Ba so moroi sa mala'ika bö'ö, ba i'agö zinga naha wame'e sumange, ba so khönia, mako ba wanunu kumöyö, ana'a, ba labe'e khönia gumöyö, la'oya'ö, ena'ö ibe'e fonönö wangandrö niha ni'amoni'ö andrö, ena'ö idozigö, ba naha wame'e sumange, ana'a andrö, föna dadaoma andrö. 
4 Ba möi miyaŵa zimbo gumöyö andrö, fonönö wangandrö niha ni'amoni'ö, moroi ba danga mala'ika andrö, föna Lowalangi. 
5 Ba ihalö mako andrö, ba wanunu kumöyö, mala'ika andrö, ifo'ösi alitö, moroi ba naha wame'e sumange no mege, ba itibo'ö tou ba danö, ba so we'ugu-ugu mbanua, ba li niha, ba gari mbanua, ba duru danö. 

6 Ba lafa'anö ira, ba wolau torofe, mala'ika andrö, si dafitu, si so torofe andrö, si fitu.

 Daöfa zolau torofera 

II. 7 Ba ilau dorofe si föföna andrö, ba ilabu teu kara ba alitö, si faruka do, ba aekhu ba danö. Ba saraö akhozi tanö, ba saraö döla geu akhozi ba du'u sauri, fefu, ba akhozi. 
8 Ba ilau dorofe mala'ika si samösa, fanete zi föföna, ba tetibo'ö ba nasi zi hulö hili sebua, si hola-hola, ba tobali do zi saraö nasi, 
9 ba saliŵa-liŵa ba nasi andrö, si so noso, ba saraö zi mate, ba owo andrö, ba saraö zaboto. 
10 Ba ilau dorofe mala'ika fanete zi darua andrö, ba so zatoru moroi ba mbanua si yaŵa döfi sebua, sihola-hola, hulö zulu, ba göna ba zi saraö nungo nidanö, ba ba nulu nidanö andrö, 
11 Ba töi ndröfi andrö, ba Abesindro, ba tobali Abesindro zi saraö nidanö andrö, ba ato zi mate niha, ba nidanö andrö, me no afeto. 
12 Ba ilau dorofe mala'ika fanete zi datölu andrö, ba tebözi zi saraö luo, ba si saraö mbaŵa, ba si saraö ndröfi, ena'ö aitö zi saraö ba ena'ö lö moluo zi saraö zi ma'ökhö, ba si manö göi ba zi bongi. 

13 Ba u'ila, ba urongo moyo sambua, sihombo ba dalu mbanua, mu'ao ia, ebua linia, imane: Alai, alai, alai zowanua ba guli danö, ba li dorofe si tosai andrö, ba mala'ika si datölu andrö, solau dania!

Faza 9

Ilau dorofe mala'ika fanete zi daöfa 

I. 1 Ba ilau dorofe mala'ika fanete zi daöfa, ba u'ila ndröfi, si no atoru tou ba danö, moroi ba mbanua si yaŵa, ba tebe'e khönia wogoe mbawa gawuwukha andrö. 
2 Ba ikoe mbawa gawuwukha andrö, ba möi miyaŵa zimbo, moroi ba mbawania, hulö zimbo zino wa'u sebua; ba tobali aitö luo, ba talu mbanua, ba zimbo mbawania andrö. 
3 Ba so zi otarai zimbo andrö tamo, si möi ba danö, ba tebe'e khöra wa'abölö, si mane fa'abölö dongo ba danö, 
4 ba teŵa'ö khöra, ena'ö böi lafakiko ndru'u ba danö, ba he sobulu, fefu, ba he eu, fefu; ha niha andrö nifakiko, si lö tandro Lowalangi andrö, ba gangango. 
5 Ba tetehe khöra, ena'ö böi labunu, ha lafakao, lima waŵa wa'ara. Ba fa'afökhö andrö ba khöra, ba no timba wa'afökhö ba dongo, na ituo niha. 
6 Ba na luo da'ö, ba la'alui wa'amate niha, ba lö lasöndra, omasi ira mate, ba i'aröu'ö ia khöra fa'amate. 

7 Ba nga'eu damo andrö, ba hulö kudo, ni'aro'ö ba wanuwö, ba ba högöra, ba takula, hulö gana'a, ba bawara, ba hulö mbawa niha. 
8 Ba bura, ba hulö mbu ndra'alawe, ba iföra, ba hulö nifö zingo. 
9 Ba mo'öröba ira, hulö göröba si'öli, ba ruru gafira andrö, ba hulö ruru gureta soya kudo, si mandruo, ba wanuwö. 
10 Ba i'ora, ba hulö gi'o dongo, ba motuo, ba ba gi'ora so wa'abölöra, ba wamakiko niha, lima waŵa wa'ara. 
11 So zolohe ya'ira, razo, mala'ika gawuwukha, si so töi Abado, ba li Heberaio, ba ba li Ndrawa Heleni, ba Afolio döinia andrö. 

12 No numalö wa'afökhö si föföna andrö, hiza dua balö tö wa'afökhö furi da'ö.

 Ilau dorofe mala'ika fanete zi lima 

II. 13 Ba ilau dorofe mala'ika fanete zi dalima, ba urongo li, moroi ba dandru andrö, si öfa, ba naha wame'e sumange, ana'a andrö, föna Lowalangi, 
14 imane ba mala'ika fanete zi dalima andrö, si so torofe andrö: Efa'ö mala'ika andrö, si daöfa, niböbö ba zinga nungo nidanö sebua andrö, Oifarati. 
15 Ba te'efa'ö mala'ika andrö, si daöfa, si no mama'anö, hadia wa'alaŵa luo, ba hadia luo, ba hadia mbaŵa, ba hadia ndröfi, ba wamunu si saraö niha. 
16 Ba fa'ato zanuwö andrö, si fakudo andrö, ba medua wulu ngahönö wa fulu ngahönö, urongo wa'atora andrö. 
17 Ba si mane wangilagu kudo andrö, ba gangilata andrö, awö zi fakudo yaŵa: no mo'öröba alitö ba sohandru ba sa'usö, si mane talö balera; ba högö kudo, ba no hulö högö zingo, ba i'otarai mbawara alitö ba simbo ba talö balera. 
18 Ba wamakao si tölu balö andrö tebunu zi saraö niha, ba galitö andrö, ba ba zimbo andrö, ba ba dalö balera andrö, si otarai mbawara. 
19 Fa'abölö kudo andrö sa, ba ba mbawara so, ba ba gi'ora; i'ora sa, ba no hulö gulö, mohögö; ba da'ö wamakiko. 
20 Ba si tosai niha, si lö mubunu, ba wamakao andrö, ba lö lafalalini gera-erara, ba wamöhöi mena'ö nifazökhi dangara andrö, ena'ö lö'ö sa'ae mangalulu ira ba mbekhu, ba ba nadu andrö ba nadu balaki, ba ba nadu firö, ba ba nadu aramba, ba na nadu kara, ba ba nadu eu andrö, si lö mangila niha, ba si lö mamondrongo li niha, ba si tebai mowaö-waö. 
21 Ba lö lafalalini gera-erara, ba wamöhöi mena'ö fange'era andrö, awö wakelemusa andrö khöra, awö wohorö-horö andrö, awö wanagö-nagö andrö khöra.

Faza 10

Fangombakha wa lötolalö itörö huku Lowalangi 

I. 1 Ba u'ila mala'ika bö'ö, sabölö, si möi mitou moroi ba mbanua si yaŵa, lawuo nukhania, ba dumi ba högönia yaŵa, ba bawania, ba no hulö luo, ba ahenia, ba no hulö daru nahe alitö. 
2 Ba so ba dangania zura side-ide, si no teboka, ba ihundragö nasi ahenia kambölö, ba ba danö so gahenia kabera. 
3 Ba mu'ao ia, ebua linia, hulö na mundröndrö-ndröndrö zingo; ba me no mu'ao ia, ba humede we'ugu-ugu mbanua andrö, si fitu, alua lira. 
 
4 Ba me no humede we'ugu-ugu mbanua andrö, si fitu, ba manurado mena'ö, ba urongo li, moroi ba mbanua si yaŵa, imane: Fotandro niŵa'ö we'ugu-ugu mbanua andrö, si fitu, ba böi sura ia. 
 
5 Ba ifazaŵa dangania kambölö mala'ika andrö, ni'ilagu, si hundragö asi ba tanö, ituturu mbanua, si yaŵa, 6 ba fahölu ba zauri andrö, irugi zi lö aetu, samazökhi banua si yaŵa ba ösinia ba tanö ba ösi guli danö ba asi ba ösinia: wa lö nga'ötö danö sa'ae; 
7 na luo li mala'ika fanete zi daönö sa, na ilau dorofe dania, ba no alua göi zi no tobini andrö, khö Lowalangi, itörö ni'ombakha'önia, turia somuso dödö, ba genoninia andrö, sama'ele'ö.

 Itölö zura Yohane 

II 8 Ba humede zui khögu li andrö, nirongogu moroi ba mbanua si yaŵa, imane: Ae halö zura side-ide andrö, si no teboka, ba danga mala'ika andrö, si hundragö asi ba tanö. 
 
9 Ba möido khö mala'ika andrö, uŵa'ö khönia, ena'ö ibe'e khögu zura side-ide andrö.

Ba imane khögu: Halö ia ba tölö, afeto sa mbetu'au ibe'e, ba ami ba mbawau, hulö ŵe ŵani. 
 
10 Ba uhalö zura side-ide andrö, ba danga mala'ika andrö, ba utölö, ba ba mbawagu, ba ami, hulö ŵe ŵani, ba me no utölö, ba afeto mbetu'agu. 
 
11 Ba lamane khögu: Lö tola lö öfuli mama'ele'ö, ba ngawalö mado, ba ba ngawalö soi, ba ba ngawalö li, ba ba razo soya.

Faza 11

Oroisa ba wanu'a osali 

I. 1 Ba labe'e khögu zukhu, hulö zi'o, ba lamane khögu: Faoso ba su'a gosali Lowalangi andrö, awö naha wame'e sumange, awö zangalulu bakha; 
2 ba olayama gosali tanö baero, ba be'e baero, ba böi su'a ia, me nibe'e ba danga niha baero, ba lahundragö dania mbanua ni'amoni'ö andrö, öfa wulu a rua waŵa wa'ara.

 Samaduhu'ö si darua ba si göna ira 

II. 3 Ba ube'e ba zamaduhu'ö andrö khögu, si darua, ba mama'ele'ö ira, hönö a dua ngaotu a önö ngafulu wongi wa'ara, goni-goni mbarura.  
4 Da'ö zi dua geu töla falo andrö, ba si dombua naha wandru andrö, si so föna Zo'aya tanö. 
5 Ba na so zamakiko ya'ira ena'ö, ba i'otarai mbawara alitö, ba i'a zi fa'udu khöra; na so zamakiko ya'ira ena'ö, ba si manö wamununia.  
6 No mutehe khöra andrö wokusi banua si yaŵa, fa lö aekhu ba danö deu, götö mbaŵa wama'ele'öra andrö; ba no mutehe khöra nidanö andrö, ba wamali'ö do ya'ia, ba famatörö ba danö famakao, fefu, hadia ia, ha wa'asese zomasi ira. 
 
7 Ba na no la'o'ozui wamaduhu'öra andrö, ba isuwö ira saliŵa-liŵa ba danö andrö, si otarai moroi si tou gawuwukha, ba ya'ia zi möna, ibunu ira. 
8 Ba botora, ba tou ba newali so, ba mbanua sebua andrö, nifotöi Sodoma ba tanö Miserayi, amaedola, ba niforöfa göi So'aya ya'ira. 
 
9 Ba la'ila mbotora andrö niha, ha mado ira, ba ha iwa, ba hadia lira, ba ha soi, tölu ngaluo a matonga wa'ara, ba lö labe'e niko'o mbotora andrö.  
10 Ba omuso dödö niha, sowanua ba guli danö, ba khöra andrö, owua-wua dödöra, ba faoma mama'ohe'ö buala ira khö nawöra, me no lafakao zowanua ba guli danö sama'ele'ö andrö, si darua. 
 
11 Ba me no aefa zi dua ngaluo a matonga, ba isaŵa ira noso fangorifi, moroi ba Lowalangi, ba muzizio ira, ba ihawui fa'ata'u sabölö-bölö zamaigi ya'ira.  
12 Ba larongo li sebua, moroi ba mbanua si yaŵa, imane khöra: Mi'ae miyaŵa ba da'e! Ba möi ira yaŵa ba zorugo, ba lawuo; ba lafaigi ira si fa'udu khöra andrö. 
 
13 Ba faudu da'ö, ba so ziheu sabölö-bölö, ba sambua ni'ofulu mbanua adudu, ba fitu ngahönö zi mate niha, ba ziheu andrö, ba si tokea zi tosai, ba lafosumange Lowalangi zorugo andrö. 
14 No numalö wa'afökhö fanete zi föföna andrö, hiza, alio itörö fa'afökhö fanete zi dua balö andrö.

 Ilau dorofe mala'ika fanete zi daönö 

III. 15 Ba ilau dorofe mala'ika fanete zi daönö, ba terongo li segebua ba zorugo, lamane: No möi khö Zo'aya ya'ita wamatörö andrö, ba guli danö, ba khö nibayoini andrö khönia, ba razo ia, irugi zi lö aetu. 
 
16 Ba latuhi danö, lafalögu tou ira satua andrö, si dua wulu a öfa, sidadao föna Lowalangi, ba dadaomara andrö, mangalulu ira khö Lowalangi, 
17 lamane: Ma'andrö saoha gölö khöu, ya'ugö So'aya, Lowalangi, samatörö fefu, hadia ia, si so, ba si no so föna, me no öhalö khöu wa'abölö andrö khöu, si no ebua, ba me no razo ndra'ugö. 
 
18 Ba no mofönu soi niha baero; ba no tesao wönumö, ba no irugi inöto, ba zi mate andrö, ena'ö tehuku ira, ba ena'ö öbe'e luo andrö, ba genoniu andrö, sama'ele'ö, awö ni'amoni'ö, awö zangata'ufi töimö andrö, he side-ide, ba he sebua, ba ena'ö öfakiko zamakiko uli danö andrö. 
 
19 Ba tebokai gosali Lowalangi andrö, ba zorugo, ba oroma dawöla gamabu'ula li andrö khönia, ba gosalinia andrö; ba so gari mbanua, ba li niha, ba fe'ugu-ugu mbanua, ba siheu, ba teu kara sabölö-bölö.

Faza 12

Ira alawe sadono ba naga 

I. 1 Ba oroma dandra sebua ba zorugo, ira alawe sonukha luo, ba baŵa barö gahenia, ba ba högönia, ba no felendrua ndröfi, bala högönia. 
2 Ba no manabina, ba mangarö-ngarö ia, ba wa'afökhö hulu ba ba wa'afökhö wadono. 
 
3 Ba oroma dandra bö'ö ba zorugo, hiza naga sebua so'alitö fitu högö ba fulu rozi dandru, ba ba högönia ba fitu naya. 
4 Ba i'onia, ba ibözini zi saraö ndröfi ba mbanua si yaŵa, itibo'ö tou ba danö. Ba i'agö föna ndra'alawe no mege, sadono, naga andrö ba wemanga ono andrö na tumbu. 
5 Ba madono ia ono matua, sokubaloi dania fefu soi si'o si'öli. Ba te'ohe khö Lowalangi nononia andrö, föna dadaomania. 
 
6 Ba moloi ndra'alawe andrö, isaŵa danö si mate ba zi so naha khönia ni'asiwai Lowalangi, ena'ö labe'e gönia ba da'ö hönö a dua ngaotu a önö ngafulu wongi.

 Fanibo ba danö naga 

II. 7 Ba tesao wanuwö ba mbanua si yaŵa: Mikha'eli andrö ba mala'ikania, ba fasuwö ba naga andrö. Ba fasuwö naga andrö awö mala'ikania. 
8 Ba tebai ira, ba lö nahara sa'ae ba mbanua si yaŵa. 9 Ba tetibo'ö naga sebua andrö, ulö satua andrö, sotöi Afökha ba Satana, samaelungu niha ba guli danö fefu; tetibo'ö si tou ia ba danö ba tetibo'ö göi mala'ikania andrö awönia. 
 
10 Ba urongo li sebua, ba zorugo, imane: "Awena to'ele wangorifi andrö khö Lowalangida, ba fa'abölö andrö ba famatörö andrö; ba fa'atola andrö, khö nibayoini andrö khönia; me no tetibo'ö zangadugö talifusöda, si no mangadu-ngadugö ya'ira khö Lowalangida andrö, bongi ma'ökhö."
11 Ba no lalaŵa ia, börö ndro Nono mbiri-biri andrö ba taroma li famaduhu'öra, ba lö ni'omasi'öra nosora irugi wa'amate. 

12 Andrö mi'omusoi'ö dödömi, ya'ami banua si yaŵa, awö zi so nahia ba da'ö. Ba alai guli danö, awö nasi, me no möi mitou Gafökha andrö khömi, ba me no ebua wönunia, ba me no i'ila, lö ara nitehe khönia".

 Igohi ndra'alawe no mege naga 

III. 13 Ba me i'ila naga andrö, tetibo'ö ba danö ia, ba igohi ndra'alawe andrö, si no madono ono matua andrö. 
 
14 Ba tebe'e ba ndra'alawe andrö gafi, dombua, afi moyo sebua, ena'ö muhombo ia, ena'ö isaŵa danö si mate, nahania andrö ba nibe'e gönia, sagötö, ba dua götö, ba matonga nga'ötö wa'ara, nibini'ö ba gulö andrö. 
 
15 Ba i'uta'ö ulö andrö nidanö furi ndra'alawe andrö, hulö nidanö ba nungo nidanö wa'abölö-bölö ba wangahanigö yaia. 
 
16 Ba itolo ndra'alawe tanö, ibokai mbawania tanö ibadu nidanö andrö ni'uta'ö naga. 
 
17 Ba mofönu naga ba ndra'alawe, ba mofanö ia manuwö si tosai ma'uwunia solo'ö oroisa Lowalangi andrö, ba si so famaduhu'ö andrö khö Yesu Keriso. 
 
18 Ba möi baene ndra'o ba mbewe nasi.

Faza 13

Saliŵa-liŵa ba danö si fitu högö ba felendrua tandru 

I. 1 Ba u'ila zi möi yaŵa moroi ba nasi saliŵa-liŵa ba danö sageu, si fulu rozi tandru ba si fitu högö, ba ba dandrunia andrö ba fulu naya, ba ba högönia andrö ba töi fanandraŵaisi.
2 Ba saliŵa-liŵa ba danö andrö, ni'ilagu, ba no hulö harimo, ba ahenia ba hulö gahe mberua, ba bawania ba hulö mbawa zingo: ba ibe'e khönia wa'abe'enia naga andrö awö dadaomania, awö wa'abölönia si no ebua. 
3 Ba si sambua högönia, ba hulö nifesokho ba wamunu; ba tobali döhö zokhonia ba wamunu andrö. Ba ahöli-höli dödö niha ba guli danö fefu, moroi furi zaliŵa-liŵa ba danö andrö. 

4 Ba mangalulu ira ba naga andrö, me no ibe'e ba zaliŵa-liŵa ba danö andrö wa'abölö ba mangalulu ira ba zaliŵa-liŵa ba danö andrö, lamane: Ha niha zi mane saliŵa-liŵa ba danö andrö ba ha niha zangila fasuwö khönia? 
 
5 Ba tebe'e khönia mbawa, ba wanguma'ö fayaŵasa ba ba wanandraŵaisi, ba tetehe khönia wolau da'ö, öfa wulu a rua waŵa wa'ara.
6 Ba humede ia, ba wanandraŵaisi Lowalangi ba wanandraŵaisi töinia, awö nahania, awö zowanua ba mbanua si yaŵa. 
 
7 Ba tetehe khönia wanuwö ni'amoni'ö andrö, ba folaŵa ya'ira, ba tebe'e ba dangania fefu hadia ngawalö niwa, ba hadia ngawalö mado, ba hadia ngawalö li, hadia ngawalö soi.

8 Ba mangalulu dania khönia fefu zowanua ba guli danö, si lö musura töi ba zura wa'auri andrö khö Nono mbiri-biri andrö, nitaba, i'otarai wamobörö danö'a.

9 Si so tögi dalinga, ba yamufondrondrongo! 
10 Sokuru niha, ba ni'ohe ba gurungu dania; samunu niha si'öli ba nibunu si'öli dania. Ba da'e so wa'anau gölö ni'amoni'ö andrö ba famatira.

 Saliŵa-liŵa ba danö si dua tandru 

II. 11 Ba u'ila zaliŵa-liŵa ba danö tanöbö'ö, si otarai moroi tou danö, ba dua rozi dandru, hulö ba nono mbiri-biri, ba fehedenia, ba no hulö wehede naga.
12 Ba ifalua fefu goroisa zaliŵa-liŵa ba danö andrö si föföna, fönania, ba mangalulu ba zaliŵa-liŵa ba danö si föföna andrö si no döhö sokho ba wamunu andrö, guli danö, awö zowanua ba guli danö, ibe'e.
13 Ba ifazökhi dandra sebua, ena'ö göi ibe'e aekhu tou galitö ba danö, moroi ba mbanua si yaŵa, ba zanehe niha.

14 Ba ifaelungu zowanua ba guli danö, ba dandra andrö, nitehe khönia famazökhi, föna zaliŵa-liŵa ba danö andrö, wanguma'ö ba niha sowanua ba guli danö, ena'ö lafazökhi wamaedo zaliŵa-liŵa ba danö andrö, si so sokho andrö, ba wöda, ba sauri.
15 Ba tetehe khönia wamonoso famaedo zaliŵa-liŵa ba danö andrö, ena'ö muhede göi wamaedo zaliŵa-liŵa ba danö andrö, ba ena'ö ibe'e nibunu fefu ha wa'ato zi lö mangalulu ba wamaedo zaliŵa-liŵa ba danö andrö.

16 Ba ibe'e lafazökhi khöra dandra ba dangara kambölö ba ma ba gangangora, dozi he iraono, ba he satua, he so'ana'a, ba he si numana, he si tenga sawuyu, ba he sawuyu, 
17 ena'ö lö tola mowöli niha, ha niha ia, ba lö tola mamawa hadia ia, ha si so tandra andrö, töi zaliŵa-liŵa ba danö andrö, ba ma numero töinia andrö. 
 
18 Ba da'e so wa'atua-tua! Ha niha zi si so fa'aboto ba dödö, ba yamu'erai wangerai saliŵa-liŵa ba danö andrö. Fangerai niha sa wangerai ya'ia. Ba numeronia andrö, ba 666.

Faza 14

Ono mbiri-biri ba samosumange ya'ia 

I. 1 Ba u'ila, ba hiza Nono mbiri-biri andrö, ba hili Ziona so, ba otu a öfa wulu a öfa ngahönö nawönia, nisura ba gangangora töinia ba töi Namania andrö. 
 
2 Ba urongo li moroi ba mbanua si yaŵa, hulö wegoso-goso nidanö sebua, ba hulö we'ugu-ugu mbanua sabölö-bölö; ba hulö li mbiola, na lalau, li andrö nirongogu.
3 Ba manunö ira, sinunö si bohou, föna dadaoma andrö, ba föna zaliŵa-liŵa ba danö andrö si öfa nga'eu, ba föna zatua andrö. Ba lö sangila mamodomaesi sinunö andrö, ha si otu a öfa wulu a öfa ngahönö andrö, nihöli moroi ba guli danö.
4 Ya'ira da'ö zi lö si fabaya hadia ia, ba ndra'alawe; amaedola nono alawe sa ira. Ya'ira zolo'ö Ono mbiri-biri andrö, heza möi. Ya'ira nihöli ba niha, nibe'e si a'a khö Lowalangi, ba khö Nono mbiri-biri andrö,
5 ba lö mu'ila ba mbewera waya. Si lö sinegu sa ira.

 Datölu mala'ika samangelama 

II. 6 Ba u'ila mala'ika bö'ö sihombo ba dalu mbanua si yaŵa, si so turia somuso dödö si lö aetu ba wanuriagö ba zi so ba guli danö, ba ngawalö soi fefu, ba ba ngawalö niwa, ba ba ngawalö li, ba ba ngawalö mado fefu,
7 no ebua linia, imane: Mi'ata'ufi Lowalangi, ba mibe'e khönia zumange, me no irugi inötö wanguhuku andrö khönia, ba mi'angalulu khö zamazökhi banua si yaŵa, ba tanö, ba asi, ba umbu nidanö andrö. 
 
8 Ba i'o'ö mala'ika bö'ö, samösa tö, imane: No adudu, no adudu Mbabilona sebua andrö, si no mamabadugö ba ngawalö soi niha fefu agu wönu andrö, ba wohorönia.
9 Ba i'o'ö ira mala'ika bö'ö, datölu möi da'ö, mu'ao ia, ebua linia, imane: Na so zangalulu ba zaliŵa-liŵa ba danö andrö, ba ba wamaedonia, nifatöfa tandra andrö ba gangangonia,
10 ba ma ba dete dangania, ba ibadu göi wöfö nagu wönu andrö, khö Lowalangi, si no mufazökhi, lö mufaruka, ba mako wönunia andrö, ba nifakao alitö ba talö balera ia, föna mala'ika ni'amoni'ö ba föna Nono mbiri-biri andrö. 
 
11 Ba numalö dania miyaŵa zimbo ba wamakao ya'ira andrö, irugi zi lö aetu. Ba lö folombase khöra, bongi ma'ökhö, khöra si no mangalulu ba zaliŵa-liŵa ba danö andrö ba ba wamaedonia, awö zi no mufatöfa tandra döinia andrö. 
 
12 Ba da'e so wa'anau gölö ni'amoni'ö andrö, solo'ö oroisa Lowalangi andrö, ba si lö mamulö'ö famati andrö khö Yesu.

 Fa'odöŵa-döŵa dödö niha si no mate 

III. 13 Ba urongo li moroi ba mbanua si yaŵa, imane: Sura: Ya'ahowu zi no mate, si mate ba khö Zo'aya, i'otarai da'e. Si ndruhu, iŵa'ö Eheha, ena'ö molombase ira me no aefa wa'erege dödöra andrö; i'o'ö sa ira bua-buara.

 Famasi 

IV. 14 Ba u'ila, ba hiza lawuo safusi ba so zidadao ba dete lawuo andrö, si hulö Nono Niha, so ba högönia dakula ana'a ba ba dangania, ba sabi satarö. 
 
15 Ba so mala'ika bö'ö, si otarai gosali andrö, mu'ao ia, ebua linia, ba zidadao ba lawuo andrö, imane: Fatörö zabimö andrö ba amasi, noa sa irugi inötö wamasi, me no oköli-köli mbasitö andrö ba danö! 
 
16 Ba ifatörö ba danö zabinia sidadao ba lawuo andrö, ba tebasi danö.

 Faneteu bua nagu 

V. 17 Ba so mala'ika bö'ö, si otarai gosali andrö, ba zorugo, so khönia göi zabi satarö;
18 ba so mala'ika bö'ö, si otarai naha wame'e sumange andrö, ba no mube'e ba dangania galitö andrö, ba mu'ao ia, ebua linia, ba zi so sabi satarö andrö, imane: Fatörö zabimö satarö andrö, ba taba mbua nagu ba döla, ba guli danö, me no asoso mbuania andrö! 
 
19 Ba ifatörö ba danö zabinia mala'ika andrö, itaba mbua nagu andrö, ba guli danö, ba itibo'ö ba wolazi sebua andrö, fönu Lowalangi.
20 Ba baero mbanua tehundragö wolazi andrö, ba mangele ndro, moroi ba wolazi andrö, irugi kaka mbawa kudo, felendrua ngaluo fofanö wa'aröu.

Faza 15

Dafitu mala'ika si so ngawalö wamakao 

I. 1 Ba u'ila dandra bö'ö ba zorugo, sebua ba sahöli-höli dödö: dafitu mala'ika, si so famakao andrö, si fitu balö, safuria, me ba da'ö te'o'ozui wönu Lowalangi andrö.

 Fanunö zolaŵa saliŵa-liŵa ba danö 

II. 2 Ba u'ila, ba hulö mbaŵa nidanö sörömi, si faruka alitö, ba ba zinga mbaŵa sörömi andrö so zi no molaŵa saliŵa-liŵa ba danö andrö ba famaedonia ba fangerai töinia andrö, so khöra mbiola Lowalangi.
3 Ba manunö ira, sinunö genoni Lowalangi andrö, Moze, ba sinunö Nono mbiri-biri andrö, lamane: "No ebua wolaumö andrö ba sahöli-höli dödö, ya'ugö So'aya, Lowalangi, samatörö fefu, hadia ia; satulö ba si ndruhu lalamö andrö, ya'ugö, razo soi niha andrö.
4 Ha niha zi lö ata'u, ya'ugö So'aya, ba ha niha zi lö manuno töimö andrö? Me ha ya'ugö ni'amoni'ö, me möi dania soi niha fefu, ba wangalulu khöu, me no mufa'ele'ö huku andrö khöu."

 Tebe'e mako wönu ba mala'ika andrö 

III. 5 Ba me aefa da'ö, ba u'ila, ba tebokai gosali, ose wamaduhu'ö andrö, ba zorugo,
6 ba möi baero mala'ika andrö si dafitu, si so famakao andrö, si fitu balö, la'otarai gosali andrö, muko si sökhi, si takile, mbarura, ba balaki mböbö dötö'ara.

7 Ba si sageu saliŵa-liŵa ba danö andrö, ba zi öfa nga'eu, ba ibe'e ba mala'ika andrö, si dafitu, mako balaki, fitu, nifönui fönu Lowalangi andrö, sauri irugi zi lö aetu.

8 Ba tobali afönu simbo gosali andrö, ibe'e lakhömi Lowalangi andrö, ba fa'abölönia, ba lö sangila möi ba gosali bakha, irege no mufalua wamakao andrö, si fitu balö, ba mala'ika andrö, si dafitu.

Faza 16

Lafaduwa nösi mako ira mala'ika 

1 Ba urongo li sebua, moroi ba gosali, imane ba mala'ika andrö, si dafitu: Mi'ae mifaduwa ba danö nösi mako wönu Lowalangi andrö, si fitu.

2 Ba möi zi föföna andrö, ifaduwa ba danö nösi mako andrö khönia; ba tumbu waosa si lö sökhi ba sangobou ba niha andrö, si no mufatöfa tandra zaliŵa-liŵa ba danö andrö, ba si no mangalulu ba wamaedonia.

3 Ba ifaduwa ba nasi nösi mako khönia mala'ika fanete zi föföna andrö, ba tobali do, hulö ndro zi mate, ba mate zi so noso fefu, si so ba nasi.

4 Ba ifaduwa ba nungo nidanö ba ba gumbu nidanö nösi mako khönia mala'ika fanete zi darua andrö, ba tobali do. 
 
5 Ba urongo, me iŵa'ö mala'ika nidanö andrö: Satulö ndra'ugö, ya'ugö si so, ba si no so föna, ni'amoni'ö, me no ömanö wanguhuku;
6 me no aduwa ndro ni'omoni'ö, labe'e, awö ndro zama'ele'ö, ba no öfabadugö khöra ndro, no si nangea luora da'ö.
7 Ba urongo, me imane naha wame'e sumange andrö: Si ndruhu, ya'ugö So'aya, Lowalangi, samatörö fefu, hadia ia, si ndruhu ba satulö huku andrö khöu. 
 
8 Ba ifaduwa ba luo nösi mako khönia mala'ika fanete zi datölu andrö.
9 Ba tetehe khönia wogozi niha ba galitö; ba akhozi niha ba wa'aukhu sabölö-bölö, ba latandraŵaisi döi Lowalangi, samatörö famakao andrö, ba lö lafalalini gera-erara, ba wamosumange ya'ia ena'ö,

10 Ba ifaduwa ba dadaoma zaliŵa-liŵa ba danö andrö nösi mako khönia mala'ika fanete zi daöfa andrö, ba tobali ogömi-gömi mbanuania andrö; ba langanga lelara, ba wa'afökhö;
11 ba latandraŵaisi Lowalangi zorugo andrö, ba wa'afökhö andrö khöra, ba ba waosara andrö, ba lö lafalalini gera-erara, ba wamöhöi bua-buara andrö ena'ö. 
 
12 Ba ifaduwa ba nidanö sebua andrö, Oifarati, nösi mako khönia mala'ika fanete zi dalima andrö, ba ogo'ö nidanönia, ena'ö molala ndra razo andrö, moroi ba gatumbukha luo. 
 
13 Ba u'ila mbekhu si ra'i-ra'iö, tölu, si otarai mbawa naga andrö, ba bawa zaliŵa-liŵa ba danö andrö, ba bawa zame'ele'ö andrö, sofaya, hulö dalaho.
14 Bekhu zi mate sa ira, samazökhi tandra, si möi ba razo andrö, ba guli danö, ma'asagörö, ba wangowuloi ya'ira, ba wanuwö andrö, na baŵa sebua khö Lowalangi, samatörö fefu hadia ia. 
 
15 Hiza, hulö we'amöi zanagö na sodo! Ya'ahowu zi lö mörö, si no mama'anö nukhania, fa böi si lö nukha ia, ba wowaö-waö, fa böi oroma zaila ia.
16 Ba i'owuloi ira ba mbanua andrö, sotöi Hamagedo, ba li Heberaio. 
 
17 Ba ifaduwa ba dalu mbanua nösi mako khönia mala'ika fanete zi daönö, ba so li sebua, si otarai gosali andrö, moroi ba dadaoma andrö, imane: No awai!
18 Ba so gari mbanua ba li niha ba fe'ugu-ugu mbanua; ba so ziheu sabölö-bölö, si lö larai mila, götö we'aso niha ba guli danö; lö irai si manö wa'abölö-bölö ziheu.
19 Ba tobali ni'otölu mbanua sebua andrö, ba adudu mbanua soi niha andrö. Ba itörö tödö Lowalangi Mbabilona sebua andrö, ba wame'e khönia ösi mako nagu andrö, fönunia andrö, saukhu. 
 
20 Ba moloi hulo fefu, ba lö mu'ila hili sa'ae.
21 Ba aekhu ba danö deu kara, so safiku zambua ngawua, göna ba niha, ba latandraŵaisi Lowalangi niha, ba wamakao andrö, teu kara, me no abölö-bölö sibai wamakao andrö, khönia.

Faza 17

Babilona andrö 

I. 1 Ba so mala'ika, samösa, awö zi dafitu andrö, si so mako andrö, si fitu, humede ia khögu, imane: Tabu, da'u'oroma'ö khöu wanguhuku sohorö sebua andrö, sidadao yaŵa nidanö sebua andrö.
2 Nihoröni razo andrö ba guli danö; ba no mabu zowanua ba guli danö agu wohorönia andrö.

3 Ba i'ohe ndra'o ba danö si mate; no aheta nosogu. Ba u'ila ndra'alawe sidadao ba hulu zaliŵa-liŵa ba danö, soyo kirimisi, safönu töi wanandraŵaisi, fitu högö ba fulu rozi dandru.
4 Ba nukha ndra'alawe andrö, ba no baru luo ungu ba baru luo kirimisi, ba no mufo'aya ana'a ba indra-indra ba mani-mani, ba so ba dangania mako ana'a, safönu horö, awö zi ta'unö, ba wohorönia andrö. 
5Ba ba gangangonia, ba no musura döi, si lö aboto ba dödö niha: Babilona sebua andrö, ina zohorö ba ina hokha andrö, ba guli danö.
6 Ba u'ila mabu ndra'alawe andrö do ni'amoni'ö andrö, ba do zamaduhu'ö Yesu. Ba ahöli-höli sibai dödögu me u'ila ia.

 Eluahania ba eluaha zaliŵa-liŵa ba danö 

II. 7 Ba imane khögu mala'ika andrö: Hana wa ahöli-höli dödöu? Da'u'ombakha'ö khöu zi lö aboto ba dödö niha andrö, ba ndra'alawe andrö, ba ba zaliŵa-liŵa ba danö andrö, solu'i ya'ia, si fitu högö, ba si fulu rozi tandru.
8 Saliŵa-liŵa ba danö andrö ni'ilau, ba no so föna ba lö ya'ia iada'e, ba möi ia miyaŵa dania i'oroi gawuwukha, ba isaŵa wa'atekiko; ba ahöli-höli dania dödö zowanua ba guli danö andrö, si lö musura töi ba zura wa'auri andrö, i'otarai wamobörö danö'a, na la'ila zaliŵa-liŵa ba danö andrö, me no so ia föna, ba me lö ya'ia iada'e, ba me so dania.
9 Ba da'e moguna dödö, si so fa'atua-tua! Högö andrö, si fitu, ba fitu hili dadaoma ndra'alawe andrö;
10 ba razo, dafitu. Si dalima, ba no tekiko, si samösa ba so iada'e, ba si samösa zui ba lö si so na, ba na so ia ba lö tola ara ia.

11 Ba saliŵa-liŵa ba danö andrö, si no so föna, ba si lö'ö iada'e, ba ya'ia wanete zi dafitu andrö, ba samösa ia ba zi dafitu andrö, ba isaŵa wa'atekiko. 
 
12 Ba tandru andrö, si fulu rozi, ni'ilau, ba no razo, dafulu, si lö sanema na amatöröŵa, ba lasöndra wa'abölö razo, saza wa'ara, awö zaliŵa-liŵa ba danö andrö.
13 Ha sara dödö da'ö, ba labe'e ba zaliŵa-liŵa ba danö andrö wa'abe'era ba fa'abölöra.
14 Ya'ira zi fasuwö dania ba Nono mbiri-biri andrö, ba abölö Nono mbiri-biri moroi khöra, me no So'aya sokhö ia, ba me razo razo, ba awönia andrö, ba no nikaoni ba nitutuyu ba si lö faröi. 
 
15 Ba imane khögu: Idanö andrö, ni'ilau, ba zidadao zohorö andrö, ba no ngawalö mado da'ö, ba niha sato, ba ngawalö soi, ba ngawalö li.
16 Ba tandru andrö, si fulu rozi, ba saliŵa-liŵa ba danö andrö, ba ya'ira zi fatiu tödö ba zohorö andrö, ba ha ya'i-ya'ia labe'e, ba si lö nukha, ba la'a nösinia ba latunu ia, ba galitö.
17 Noa sa ibe'e ba dödöra Lowalangi wamalua gera-erania, ba folau si ha sara dödö, ba fame'e amatöröŵara ba zaliŵa-liŵa ba danö andrö, irege te'o'ozui niŵa'ö Lowalangi andrö. 
 
18 Ba ira alawe andrö, ni'ilau, ba ya'ia mbanua sebua andrö, samatörö razo, ba guli danö.

Faza 18

Fangombakha fanguhuku Babilona 

I. 1 Ba me aefa da'ö ba u'ila mala'ika bö'ö, si möi mitou, moroi ba zorugo, sabölö sibai, ba tehagaini guli danö, ba lakhöminia.
2 Ba mu'ao ia, ebua linia, imane: No adudu, no adudu Mbabilona sebua andrö, ba no tobali naha mbekhu ba kurunga mbekhu si ra'i-ra'iö, fefu, ba kurunga wofo si ra'i-ra'iö, fefu, sogoro ita,
3 me no labadu wöfö nagu wönu andrö, ba wohorö andrö khönia, fefu soi, ba no mohorö khönia razo andrö, ba guli danö ba saniaga andrö, ba guli danö, ba ba wa'abölö hokhania lasöndra wo'ana'a.
 
4 Ba urongo li bö'ö, moroi ba mbanua si yaŵa, imane: Miheta ami khönia, ya'ami banuagu, fa böi fao ami ba horönia andrö, ba fa lö göna ami ösa, famakao ya'ia, andrö.
5 Noa sa irugi mbanua si yaŵa horöra andrö, ba noa sa itörö tödö Lowalangi golalöŵara andrö.
6 Misulöni khönia nilaunia, ba mifodua winaeta khönia, dali wolaunia andrö; mako andrö, nifo'ösinia, ba mifo'ösi khönia, mifomendrua.
7 Ndrohu-ndrohu nifolakhöminia ya'ia, ba ndrohu-ndrohu ni'ebua'önia hokhania, ba mibe'e khönia wa'afökhö ba fa'abu dödö. Me iŵa'ö tödönia: Mudadao ndra'o, razo ira alawe, ba tenga si mate donga ndra'o, ba lö'ö manö u'ila wa'abu dödö.
8 Andrö dania so wamakaonia, ha ma'ökhö: Fa'amate, ba fa'abu dödö, ba lofo, ba tetunu dania ia, ba galitö, me no sabölö Zo'aya, Lowalangi, sanguhuku ya'ia andrö.

 Fange'esi zi fahuwu khönia 

II. 9 Ba la'e'esi dania ia, ba fa'ala-alai khönia razo andrö, ba guli danö, si no mohorö khönia, si no molau hokha ba khönia andrö, na la'ila zimbo andrö ba wanunu ya'ia.
10 Ba zaröu so ira, ba wa'ata'ura wamakao ya'ia andrö, lamane: Alai ndra'ugö, alai ndra'ugö, banua sebua andrö, Babilona, banua sabölö andrö, me ha saza wa'aso wanguhuku ya'ugö!

11 Ba mege-ege zaniaga andrö ba guli danö, ba abu dödö, ba khönia andrö, me lö'ö sa'ae sowöli faniagara andrö,
12 faniaga ana'a, ba firö, ba indra-indra, ba mani-mani, ba muko si sökhi, ba baru luo ungu, ba suto, ba baru luo kirimisi, ba eu samohua, fefu, ba gama-gama ifö guaza, ba gama-gama eu sebua böli, fefu; ba aramba,
13 ba si'öli, ba kara fuala, awö guli geu sami, ba dalu-dalu amoma, ba hadia ia nitunu, samohua, ba dalu-dalu nigule'ö, ba kumöyö, ba agu, ba fanikha, ba hamo si sökhi, ba gandru, ba saŵi, ba biri-biri, ba kudo, ba kureta, ba boto niha, awö noso niha.
14 Ba bua geu andrö somasi dödöu ba no aheta khöu, ba hadia ia lakhömi fefu, ba hadia ia zoadu ba sohaga ba no taya khöu, ba lö'ö manö sa'ae oroma ia.
 
15 Saniaga da'ö, si no mo'ana'a ba khönia, ba ba zaröu so, ba wa'ata'ura wamakao ya'ia andrö, mege-ege ira, ba abu dödöra, ba lamane:
16 Alai ndra'ugö! alai ndra'ugö! banua sebua andrö si so nukha muko si sökhi, ba baru luo ungu, ba baru luo kirimisi, föna ba nibe'e ana'a ba nifo'indra-indra, ba nifomani-mani, me ha saza wa'adudu gana'a si manö.
 
17 Ba dozi durumudi, ba dozi soloyo misa, ba ono nowo, ba ha wa'ato zohalöŵö ba nasi, ba ba zaröu so,,
18 ba mu'ao me la'ila zimbo andrö ba wanunu ya'ia, lamane: Hezo zi fagölö-gölö ba mbanua sebua andrö? 
19 Ba lalau gawu-gawu ba högöra ba mu'ao ira, mege-ege ba abu dödö, lamane: Alai ndra'ugö! alai ndra'ugö! banua sebua, ba zo'ana'a fefu zi so owo ba nasi balazi gana'ania andrö; me ha saza wa'adudu.
20 Omusoi'ö dödöu ba khönia, ya'ugö sorugo, ba ya'ami ni'amoni'ö, ba ya'ami sinenge, ba ya'ami sama'ele'ö, me no ilau mbalömi khönia Lowalangi.

 Te'ombakha'ö zui wa'atekikonia 

III. 21 Ba ifazaŵa gowe mala'ika sabölö, si mane gowe zalaŵa sebua, ba itibo'ö ba nasi, imane: Si manö wa'atetibo Mbabilona andrö, banua sebua andrö, ba nangi sabölö-bölö, ba lö mu'ila ia sa'ae.
22 Ba lö'ö sa'ae terongo ba khömö wolau biola, ba folau hadia ia mai-mai, ba folau sigu, ba falau torofe, ba lö'ö sa'ae tesöndra ba khömö duka hadia ia fefu, ba lö'ö sa'ae terongo ba khömö goko halu ba wanutu fakhe. 
23 Ba lö'ö sa'ae humaga ba khömö haga wandru, ba li zangowalu ba li nono nihalö, ba lö'ö sa'ae terongo ba khömö me no salaŵa ba guli danö zaniaga andrö khöu, me no tefaelungu fefu soi, ba wakelemusa andrö khömö!
24 Ba tesöndra ba khönia ndro zama'ele'ö, awö ndro ni'amoni'ö andrö ba do nibunu andrö fefu ba guli danö.

Faza 19

Fanunö zi so ba zorugo 

I. 1 Me aefa da'ö, ba urongo, ba hulö zebua li niha sato, ba zorugo, lamane: "Haleluya, khö Lowalangida wangorifi andrö, awö lakhömi andrö, awö wa'abölö andrö,
2 me no si ndruhu ba me no satulö wanguhukunia andrö: noa sa ihuku zohorö andrö, sebua, si no mamakiko uli danö, ba wohorö-horönia andrö, ba no ilau mbalö ndro genoninia andrö, ba dangania."
3 Ba lamane zui: "Haleluya, numalö miyaŵa zimbonia andrö, irugi zi lö aetu." 
 
5 Ba latuhi danö satua andrö si dua wulu a öfa, awö zaliŵa-liŵa ba danö andrö si öfa nga'eu, mangalulu ira khö Lowalangi, sidadao ba dadaoma andrö, lamane: Yaduhu, Haleluya!
5 Ba so li, si otarai dadaoma andrö, imane: Misuno Lowalangida, dozi ami motöi enoninia, sangata'ufi ya'ia, he iraono, ba he satua.
6 Ba urongo, ba hulö li zato, ba hulö wegoso-goso nidanö sebua, ba hulö we'ugu-ugu mbanua, sabölö-bölö, lamane: "Haleluya, me no razo Zo'aya, Lowalangida andrö, samatörö fefu hadia ia!
7 Data'omusoi'ö dödöda, ba ta'owua-wua'ö dödöda, ba tafosumange ia; me no irugi walöŵa Nono mbiri-biri andrö, ba me no ifa'anö ia ngambatönia,
8 ba no tetehe khönia, ena'ö i'onukha zi ndruhu muko si sökhi, sihaga; muko si sökhi andrö sa, ba ya'ia wa'atulö niha ni'amoni'ö andrö."

9 Ba imane khögu: Sura: Ya'ahowu nikaoni ba walöŵa Nono mbiri-biri andrö! Ba imane khögu: Da'ö li Lowalangi andrö, si ndruhu.

 Itenaŵa wangalulu khönia mala'ika 

II. 10 Ba utuhi danö föna gahenia, ba wangalulu khönia. Ba imane khögu: Böi! Awöu enoni ndra'odo, ba awö dalifusöu andrö, si so famaduhu'ö Yesu andrö. Khö Lowalangi angalulu. Famaduhu'ö Yesu sa, ba ya'ia Geheha wama'ele'ö andrö.

 Ilaŵa Keriso zaliŵa-liŵa ba danö awö zama'ele'ö 

III. 11 Ba u'ila, teboka mbanua si yaŵa, ba hiza kudo safusi ba si fakudo yaŵa, ba "Si lö faröi" ba "Si ndruhu" döinia, ba atulö wanguhukunia ba fanuwönia.
12 Ba no hola-hola galitö hörönia, ba ba högönia, ba no oya dakula, so döinia nisura, si lö i'ila niha, ha ya'ia zangila;
13 ba barunia, ba no mu'ungugö ba ndro, ba töinia, ba "Taroma li Lowalangi".

14 Ba la'o'ö ia sanuwö andrö, ba zorugo, ba hulu kudo safusi, si ndruhu muko safusi mbarura.
15 Ba i'otarai mbawania gari satarö, ena'ö ibe'e famunu soi andrö. Ba ikubaloi dania ira, si'o si'öli, ba ihundragö wolazi nagu fönu saukhu andrö, khö Lowalangi, samatörö fefu, hadia ia.
16 Ba so döinia, nisura ba dete mbarunia ba ba zolania: "Razo razo ba So'aya sokhö."

17 Ba u'ila mala'ika, samösa, si so ba luo, ba mu'ao ia, ebua li, imane ba wofo fefu, sihombo ba dalu mbanua: Mi'aine, mi'owuloi ami, ba gowuloa sebua andrö, khö Lowalangi,
18 ba wemanga nösi razo, awö nösi gumandra, awö nösi zabölö andrö, awö nösi kudo, fabaya si fakudo yaŵa, awö nösi zi tenga sawuyu, fefu, fabaya sawuyu, ba ösi ndraono, awö nösi zatua.

19 Ba u'ila me owulo ira zaliŵa-liŵa ba danö andrö razo ba guli danö, awö zabölö andrö khöra, ba wasuwöta ba zidadao ba kudo andrö ba ba zabölö andrö khönia.
20 Ba te'ala zaliŵa-liŵa ba danö andrö labe'e, fabaya sama'ele'ö sofaya andrö, samazökhi tandra andrö, mege, fönania, famaelungu zi no manema tandra zaliŵa-liŵa ba danö andrö, si no mangalulu ba wamaedonia andrö; tetibo'ö auri zi darua andrö ba mbaŵa alitö andrö, sihola-hola talö balera.
21 Ba tanöbö'ö andrö, ba nibunu gari zidadao ba kudo andrö, gari si otarai mbawania, ba abuso wofo fefu ösira andrö.

Faza 20

Forate naga, hönö fakhe 

I. 1 Ba u'ila mala'ika si möi mitou, moroi ba zorugo, so khönia wogoe mbawa gawuwukha andrö, awö rate sebua, ba dangania.
2 Ba ira'u naga andrö, ulö satua andrö, ya'ia Gafökha, Satana andrö, ba irate, hönö fakhe wa'ara,
3 ba itibo'ö ba gawuwukha andrö, ba ikusi ba ifotandro ba dete yaŵa, fa böi sa'ae ifaelungu soi niha andrö, irege alua zi hönö fakhe. Ba aefa da'ö, ba ni'efa'ö ia, ba lö arara.

 Amatöröŵa si hönö fakha 

II. 4 Ba u'ila dadaoma, ba mudadao ira yaŵa, ba tetehe khöra, wanguhuku; awö noso niha, ni'eŵa bagi, ba wamaduhu'ö Yesu andrö, ba ba daroma li Lowalangi andrö, ba si lö irai mangalulu ba zaliŵa-liŵa ba danö andrö ba ba wamaedonia andrö, ba si lö manema tandra andrö, ba gangangora, ba ba dete dangara; ba ifuli auri ira ba salaŵa ira, awö Keriso, hönö fakhe wa'ara.

5 Ba tanöbö'ö, si mate, ba lö auri na, irege no alua zi hönö fakhe andrö. Da'ö wemaoso si föföna andrö.
6 Ya'ahowu ba no ni'amoni'ö zogamö femaoso si föföna andrö. Tebai ilaŵa da'ö fa'amate si samuza andrö; ere ira khö Lowalangi, ba khö Keriso, ba salaŵa ira awönia, zi hönö fakhe andrö.

 Fanuwö naga fanguhuku ya'ia 

III. 7 Ba na no alua zi hönö fakhe andrö, ba te'efa'ö Zatana ba gurungania andrö.
8 Ba möi ia baero, ba wamaelungu soi andrö, ba watalinga danö, si öfa, Gogi andrö ba Magogi, ba wangowuloi ya'ira ba wanuwö, ba fa'atora, ba no timba ngawua nene ba mbewe nasi.
 
9 Ba möi ira miyaŵa ba dalu danö ba lafasui golombaseŵa niha ni'amoni'ö andrö, ba banua omasiö andrö. Ba aekhu galitö moroi ba mbanua si yaŵa, ba i'a ira.

10 Ba Afökha andrö, samaelungu ya'ira, ba tetibo'ö ba mbaŵa alitö ba balera andrö, ba zi so göi zaliŵa-liŵa ba danö andrö ba sama'ele'ö sofaya andrö; ba tefakao ira bongi ma'ökhö irugi zi lö aetu.

 Femaoso zi mate ba fanguhuku safuria 

IV. 11 Ba u'ila dadaoma sebua, safusi, awö zidadao yaŵa; ba wamaiginia moloi danö, fabaya banua si yaŵa, ba lö falukha naha khöra.

12 Ba u'ila zi no mate fefu, he satua, ba he iraono, föna dadaoma andrö so ira, ba tebokai zura; ba tebokai zura bö'ö, ya'ia zura wa'auri andrö. Ba tehuku zi mate andrö, balazi nisura ba zura andrö, dali mbua-buara.
 
13 Ba ibe'e baero asi zi mate andrö khönia, ba fa'amate andrö, ba banua tou, ba labe'e baero zi mate andrö, khöra, ba tehuku, dali mbua-bua zamösana.
 
14 Ba fa'amate andrö, ba banua tou, ba tetibo'ö ba mbaŵa alitö andrö, ya'ia wa'amate si samuza andrö, baŵa alitö.
 
15 Ba na so zi lö musöndra töi, na lö mutanö ba zura wa'auri, ba tetibo'ö ba mbaŵa alitö andrö.

Faza 21

Famohouni banua ba tanö 

I. 1 Ba u'ila mbanua si yaŵa, si bohou, ba tanö si bohou; noa sa numalö mbanua si yaŵa si föföna, awö danö si föföna andrö, ba lö asi sa'ae.
2 Ba u'ila mbanua ni'amoni'ö andrö, Yeruzalema si bohou, silalö mitou moroi ba mbanua si yaŵa, moroi ba Lowalangi, nihaogö, hulö nono nihalö, si no mangehao khö zangai ya'ia.
 
3 Ba urongo li sebua, moroi ba dadaoma andrö, imane: Hiza nose Lowalangi andrö ba niha, ba mowanua ia ba khöra, ba ya'ira, ba banuania, ba ya'ia, Lowalangi, ba awöra,
4 ba i'osi dania daŵa hörö fefu, ba höröra, ba lö fa'amate sa'ae, ba lö fa'abu dödö, ba lö fege-ege, ba lö fa'afökhö sa'ae, me no numalö zi föföna andrö.
5 Ba imane sidadao ba dadaoma andrö: Hiza, ubohouni fefu hadia ia! Ba imane: Tanö ba zura, me si lö tebulö ba me no si ndruhu daroma li andre.
 
6 Ba imane khögu: No awai. Alafa ndra'o ba omega, böröta ndra'o ba amozua. Ba zowökhi tödö ube'e nidanö gumbu, idanö fangorifi andrö, saoha gölö.
7 Ha niha zi möna, da'ö zanema da'ö, ba Lowalanginia ndra'o ba onogu ia.
8 Ba sada'u-da'u andrö, ba si lö mamati, ba si ra'i-ra'iö, ba sange'e ba sohorö, ba si fakelemu, ba same'e-me'e adu, ba dozi sofaya, ba ba mbaŵa andrö, sihola-hola alitö ba talö balera, mo'urakha ira, ya'ia wa'amate si samuza andrö.

 He wisa Yeruzalema si bohou andrö 

II. 9 Ba so zamösa awö mala'ika si dafitu andrö, si so mako andrö, si fitu, nifo'ösi famakao andrö, si fitu balö, safuria, ba humede ia khögu, imane: Tabu, da'u'oroma'ö khöu nono nihalö andrö, fo'omo Nono mbiri-biri andrö.

10 Ba i'ohe ndra'o ba hili sebua, salaŵa, aheta nosogu, ba ioroma'ö khögu mbanua ni'amoni'ö andrö, Yeruzalema, silalö mitou, moroi ba mbanua si yaŵa, moroi ba Lowalangi,
11 no so khönia lakhömi Lowalangi. Ba hagania, ba hulö mani-mani fondrege zebua böli, hulö yasibi sobaluri.
 
12 So göli kara, ebua ba alaŵa, ba felendrua mbawa göli, ba ba dete mbawa göli, ba felendrua mala'ika, ba töi, nisura ba dete, töi mado Ndraono Gizeraeli andrö, si felendrua.
13 Moroi ba gatumbukha, ba tölu mbawa göli, ba moroi yöu, ba tölu mbawa göli, ba moroi raya, ba tölu mbawa göli, ba moroi ba gaekhula, ba tölu mbawa göli.
14 Ba toyo göli kara, öli mbanua andrö, ba no felendrua, ba ba detenia, ba felendrua döi, töi zinenge Nono mbiri-biri andrö, si felendrua.
 
15 Ba khö zihede khögu andrö, ba so helo ana'a, ba wanu'a banua andrö, fabaya bawa gölinia ba ölinia kara andrö.
 
16 Ba öfa sagi naha mbanua andrö, ba faoma ira wa'anaunia wa'ebolonia. Ba isu'a mbanua helo no mege, ba otu ngaluo fofanö. Faoma ira wa'anaunia wa'ebolonia ba fa'alaŵania.
17 Ba isu'a gölinia kara no mege, ba otu a öfa wulu a öfa hela, fanu'a ba niha, ya'ia wanu'a mala'ika.
18 Ba ölinia kara andrö, ba yasibi, ba banua, ba si ndruhu mbalaki, hulö zörömi sohahau.

19 Ba toyo göli mbanua andrö, kara, ba nifomani-mani, hadia ia ngawalö, fangehaonia. Toyo si föföna andrö ba yasibi, ba fanetenia, ba nila, ba fanete da'ö, ba kalisedo, ba fanete da'ö, ba sumurudi,
20 ba fanete da'ö, ba una, ba fanete da'ö, ba yakudi soyo, ba fanete da'ö, ba firusi, ba fanete da'ö, ba asaki, ba fanete da'ö, ba yakudi sa'usö, ba fanete da'ö, ba sasabadiu, ba fanete da'ö, ba fusifaraga, ba fanete da'ö ba maritaisi.
 
21 Ba bawa göli andrö, si felendrua, ba no felendrua mani-mani, sambu-sambua bawa göli, ba ha sambu-sambua mani-mani. Ba ewali ba mbanua ba si ndruhu mbalaki, hulö zörömi sohahau.
 
22 Ba osali, ba lö u'ila ba mbanua; osalira sa'ae Zo'aya, Lowalangi, samatörö fefu, hadia ia, ba Ono mbiri-biri andrö.
 
23 Ba ba mbanua andrö, ba lö moguna luo ba baŵa, ena'ö humaga khönia; ihagaini sa'ae ia lakhömi Lowalangi andrö, ba sulunia Nono mbiri-biri andrö.
24 Ba mowaö-waö ba hagania soi niha, ba razo andrö, ba guli danö, ba la'ohe miyomo khönia lakhömira.

25 Ba lö lakusi mbawa gölinia, na ma'ökhö, ba si bongi, ba lö'ö sa ba da'ö.

26 Ba la'ohe miyomo khönia lakhömi soi niha, fabaya girö-giröra.

27 Ba lö'ö manö möi bakha khönia zi ra'i-ra'iö ba solau sogoro ita, awö waya, ha si no mutanö ba zura töi, ba zura wa'auri andrö, khö Nono mbiri-biri andrö.

Faza 22

He wisa na Yeruzalema si bohou andrö 

I. 1 Ba i'oroma'ö khögu zara nungo nidanö fangorifi, no ohahau, hulö mbaluri, si otarai dadaoma Lowalangi andrö ba dadaoma Nono mbiri-biri andrö,
2 ba dalu golayamania; ba faoma fatambai nidanö andrö, ba eu fangorifi andrö, mewelendrua mowua, sara-sara waŵa, ba so mbuania. Ba bulu geu andrö, ba famadöhö wökhö soi niha baero andrö.

3 Ba lö'ö sa'ae fangelifi, hadia ia. Ba so khönia dadaoma Lowalangi, ba dadaoma Nono Mbiri-biri andrö. Ba lafosumange ia enoninia andrö.
4 Ba la'ila mbawania, ba so ba gangangora döinia.
5 Ba lö si bongi sa'ae. Ba lö moguna khöra haga wandru, ba he haga luo, me ihagaini ira So'aya, Lowalangi, ba salaŵa ira, irugi zi lö aetu.

 Tenga faya wama'ele'ö andrö 

II. 6 Ba imane khögu: Si lö tebulö ba si ndruhu daroma li andre. Ba So'aya andrö, Lowalangi Geheha zama'ele'ö andrö, ba no ifatenge mala'ikania, ba wangoroma'ö khö genoninia andrö, hadia zi lö ara tö itörö.
7 Ba hiza, alio so ndra'o. Ya'ahowu zolo'ö taroma li fama'ele'ö andrö, ba zura andre.
 
8 Ba ya'o, Yohane, zangila da'ö ba samondrongo. Ba me aefa urongo, ba me aefa u'ila, ba ulaugö tou ndra'o, ba wangalulu ba mala'ika andrö, sangoroma'ö khögu da'ö.

9 Ba imane khögu: Böi! Awöu enoni ndra'o, ba awö dalifusöu sama'ele'ö andrö, ba awö zolo'ö taroma li andrö ba zura andre; khö Lowalangi angalulu. 10 Ba imane khögu: Böi fotandro daroma li fama'ele'ö andrö, ba zura andre; noa sa'ae ahatö ginötö andrö.
11 Solau si lö atulö, ba yamutohugö wolau, ba si ra'i-ra'iö, ba yamutohugö wa'ara'i-ra'iö; ba satulö, ba yamutohugö wolau satulö, ba ni'amoni'ö, ba yamutohugö we'amoni'ö ya'ia.
12 Hiza, alio so ndra'o, ba fao khögu luo andrö khögu, ba wanulöni ba zamösana, dali mbua-buania.
13 Alafa ndra'o ba omega, si föföna ndra'o ba safuria, böröta ndra'o ba amozua.
14 Ya'ahowu zamabago nukhara, ena'ö tetehe khöra geu fangorifi andrö, ba ena'ö tefatörö ira ba mbawa göli andrö, miyomo ba mbanua.
15 Baero so nasu andrö, awö zi fakelemu, awö zohorö, awö zange'e, awö zame'e-me'e adu, awö dozi solau faya, ba somasi ya'ia.
 
16 Ya'o, Yesu andrö, no ufatenge mala'ika andrö khögu, ba wamaduhu'ö khömi da'ö, ba mbanua niha Keriso andrö. Lewiö Dawido ndra'odo, lewiö ba mbörö, ba ma'uwunia, madala andrö, sihaga.

 Fango'ozui 

III. 17 Ba lamane Eheha ba ono nihalö andrö: Aine! Ba ha niha zamondrongo, ba yamuŵa'ö: Aine! Ba ha niha zowökhi tödö, ba yamöi, ha niha zomasi, ba yamutema nidanö fangorifi saoha gölö. 
18 Ufaduhu'ö ba niha fefu, samondrongo taroma li fama'ele'ö andrö ba zura andre: Na so zondrou'ö ya'ia, ba ifatörö khönia Lowalangi wamakao andrö, nisura ba zura andre.
19 Ba na so zombuwu taroma li ba zura wama'ele'ö andre, ba iheta Lowalangi gurakhania ba geu fangorifi andrö ba ba mbanua ni'amoni'ö andrö, nisura ba zura andre.

20 Imane samaduhu'ö da'e: Ya'ia lö ara tö so ndra'o. Yaduhu; aine Yesu, So'aya!
21 Yafalukha ami fefu wa'ebua dödö Zo'aya ya'ita, Yesu.

