MOZE I

Faza 1

I. Famazökhi tanö'a 

1 Ba mböröta ifazökhi Lowalangi mbanua si yaŵa, awö danö.

 II. Haga 

2 Ba no si fakuyu manö guli danö ba si lö ösi; ba manaha-nahae Geheha Lowalangi yaŵa nidanö.

3 Ba imane Lowalangi: Yamohaga! Ba mohaga.

4 Ba i'ila Lowalangi, wa no si sökhi haga andrö, ba iföfö'ö ira haga andrö sogömi-gömi Lowalangi. 5 Ba ibe'e töi haga andrö zi ma'ökhö Lowalangi ba töi zogömi-gömi andrö ba si bongi ibe'e.

Ba bongi ba moluo, ba luo si föföna.

 III. Famazökhi banua 

6 Ba imane Lowalangi: Yamubologö ia banua ba gotalua nidanö, ena'ö famabali ia ba gotalua nidanö si dua balö andrö. Ba itörö. 7 Ba ifazökhi wa'ebolo mbanua andrö Lowalangi, famabali nidanö tou mbanua ba nidanö yaŵa mbanua. 8 Ba ibe'e töi wa'ebolo andrö mbanua Lowalangi.

Ba bongi ba moluo, ba luo si dua.

 IV. Famöfö'ö asi 

9 Ba imane Lowalangi: Yamu'oniagö ia idanö barö mbanua ba zi ha sambua nahia, ena'ö oroma zabe'e tanö. Ba itörö. 10 Ba ibe'e töi zabe'e andrö danö Lowalangi, ba si tonia idanö, ba asi ifotöi. Ba i'ila Lowalangi, wa no si sökhi. 

11 Ba imane Lowalangi: Yatumbu ba danö ndru'u, awö gule-gule sowua, tanömö dania, ba eu sowua ngawalö mbua ba danö, sohunö, tanömönia. Ba itörö.

12 Ba tumbu ba danö ndru'u ba gule-gule sowua dania, tanömö, ngawa-ngawalö, ba eu sowua si so hunö, tanömö dania, ngawa-ngawalö. Ba i'ila Lowalangi, wa no si sökhi.

13 Ba bongi, ba moluo, ba luo si tölu.

 V. Luo, baŵa ba döfi 

14 Ba imane Lowalangi: Yaso zihaga ba wa'ebolo mbanua andrö, ba wamöfö'ö si ma'ökhö ba si bongi, ba yatobali tandra nga'ötö ba tandra ngaluo ba tandra ndröfi wakhe; 15 tobali sihaga ba wa'ebolo mbanua andrö, ba wohagaini uli danö. Ba itörö.

16 Ba ifazökhi zihaga andrö Lowalangi, si dombua: sihaga sebua andrö, famatörö zi ma'ökhö ba sihaga side-ide andrö, famatörö zi bongi, ba awönia ndröfi andrö. 17 Ba ifataro ira ba wa'ebolo mbanua andrö Lowalangi, ena'ö lahagaini guli danö, 18 ba wamatörö si ma'ökhö ba si bongi ba ba wamöfö'ö si moluo ba si bongi. Ba i'ila Lowalangi wa no si sökhi.

19 Ba bongi ba moluo, ba luo si öfa.

 VI. I'a ba fofo 

20 Ba imane Lowalangi : Yamaliŵa-liŵa ba nidanö zaliŵa-liŵa sonoso ba yamuhombo wofo yaŵa guli danö, ba wa'ebolo mbanua andrö. 21 Ba ifazökhi Lowalangi zaliŵa-liŵa ba nasi andrö, segebua, ba sonoso andrö fefu, saliŵa-liŵa, soliha-liha ba nidanö, ngawa-ngawalö, awö ngawalö zihombo.

Ba i'ila Lowalangi wa no si sökhi. 22 Ba ifahowu'ö ira Lowalangi, imane: Mi'o'ono ba mi'oya'ö ami ba mifo'ösi nasi; ba fofo andrö, ba ya'oya sibai ba guli danö.

23 Ba bongi ba moluo, ba luo si lima.

24 Ba imane Lowalangi: Yamulua ba danö zonoso, ngawa-ngawalö, urifö niha ba kuö-kuö ba utu ndru'u, ngawa-ngawalö. Ba itörö.

 VII. Saliŵa-liŵa ba danö 

25 Ba ifazökhi gutu ndru'u andrö Lowalangi, hadia ia ngawalö, awö ngawalö gurifö niha ba saliŵa-liŵa ba danö fefu, sanana ba danö, ngawa-ngawalö. Ba i'ila Lowalangi, wa no si sökhi.

 VIII. Niha, famaedo Lowalangi  

26 Ba imane Lowalangi: Datafazökhi niha, famaedoda, si fakhili-khili khöda, samatörö i'a ba nasi dania ba fofo ba dalu mbanua ba urifö niha andrö ba utu ndru'u fefu, awö kuö-kuö andrö, sanana-nana ba guli danö. 27 Ba ifazökhi niha Lowalangi, famaedonia — famaedo Lowalangi ibali'ö; ira matua ba ira alawe womböinia ya'ira.

28 Ba ifahowu'ö ira Lowalangi, imane khöra: Mi'o'ono ba mi'oya'ö ami, mifo'ösi guli danö ba mibe'e barö mbawami, samatörö i'a ba nasi ami, awö wofo ba dalu mbanua, awö zaliŵa-liŵa ba danö fefu, sanana-nana ba guli danö. 29 Ba imane Lowalangi: Hiza, ube'e fönami fefu zinanö sowua ba guli danö heza, awö geu sowua sohunö, tanömö dania — da'ö gömi. 30 Ba ba zaliŵa-liŵa ba danö andrö fefu ba ba wofo ba dalu mbanua fefu, möi ba zanana ba danö, sonoso ba bulu ndru'u hadia ia göra. Ba itörö. 31 Ba i'ila Lowalangi, sökhi sibai fefu nifazökhinia.

Ba bongi ba moluo, ba luo si önö.

Faza 2

I. Fangoroi'ö luo wolombase andrö 

1 Si manö wangasiwai banua si yaŵa ba tanö, awö nösi fefu. 2 Ba me luo si fitu i'o'ozui womböinia andrö Lowalangi, nifazökhinia andrö; ba molombase ia me luo si fitu, me no awai womböinia andrö fefu, nifazökhinia. 3 Ba ifahowu'ö Lowalangi luo si fitu, ni'amoni'ö iŵa'ö, me no molombase ia ba da'ö, me no awai halöŵönia andrö fefu, niwöwöinia ba nifazökhinia.

 II. Fomböi niha 

4 Da'ö mböröta mbanua si yaŵa, fabaya tanö, me tefazökhi: Me luo ifazökhi Yehowa Lowalangi danö, awö mbanua si yaŵa, 5 ba lö eu-eu na ba mbenua ba lö sinanö na ba mbolo mbenua; lö'ö na nifoteu Yehowa Lowalangi tanö, ba lö niha na, sonowi mena'ö. 6 Ba sau zi möi miyaŵa moroi ba danö, inamoi guli danö ma'asagörö. 7 Ba iwöwöi niha Yehowa Lowalangi, tanö mböröta, nihalö ba mbenua ba iwuwusi ba dögi nikhunia hanu-hanu fangorifi ba tobali sonoso niha andrö. 

 III. Nahia niha 

8 Ba ifazökhi kabu Yehowa Lowalangi, ba Gedena, tanö ba gatumbukha luo, ba ifa'aso ba da'ö niha andrö, nifazökhinia. 9 Ba ifatumbu'ö moroi ba danö ngawalö geu sowua Lowalangi, eu somasi ita famaigi ba sami bua, ba eu fangorifi ba dalu kabu ba eu famotokhi ba dödö si sökhi ba si lö sökhi. 10 Ba sara nidanö si otarai Gedena, ba wamo'idanö kabu andrö; ba si fabali dania ia, tobali öfa rozi; si sara, ba Fizona döi; 11 da'ö zamasui tanö Hewila andrö ma'afefu, ba nisöndra balaki. 12 Ba balaki ba danö andrö, ba no si sökhi. Ba tesöndra göi ba da'ö mbaluri ba feremata una. 13 Ba töi nidanö si sara, ba Gihona, samasui tanö Gusi da'ö. 14 Ba si sara zui, ba Hideke döi, ya'ia föna-föna danö Asiria; ba si sara, ba Oiferati. 15 Ba ihalö niha no mege Yehowa Lowalangi, ifa'aso ba kabu Edena andrö, ba wangehao ba ba wanaro.

 IV. Oroisa 

16 Ba ibe'e li ba niha Yehowa Lowalangi, imane: Ö'a sa'ae mbua geu ba kabu fefu, 17 ba bua geu famotokhi ba dödö si sökhi ba si lö sökhi, ba lö tola ö'a; ö'a si'aikö da'ö, ba mate ndra'ugö!

Tola ö'a fefu mbua geu ba kabu. Ha bua geu famotokhi ba dödö si sökhi ba si lö sökhi zi tebai ö'a. Na ö'a da'ö ba mate ndra'ugö!

 V. Famazökhi ira alawe. Fanguma'ö farongasa andrö 

18 Ba imane Yehowa Lowalangi: Lö sökhi ba niha, na ha ya'i-ya'ia; da'ufazökhi khönia nawö, si fabohö khönia. 19 Me noa sa'ae ifazökhi Yehowa Lowalangi moroi ba danö fefu zaliŵa-liŵa ba danö, awö wofo ba dalu mbanua, ba i'ohe ba niha, ena'ö ifaigi, hadia döi ibe'e, ba hadia si'ai nibe'e niha töi zonoso andrö, da'ö döira dania. 20 Ba ifotöi niha fefu gurifö niha, awö wofo ba dalu mbanua, awö gutu ndru'u fefu; ba ba niha, ba lö falukha nawö, si faböbö khönia. 21 Ba ifaförö niha Yehowa Lowalangi, femörö sabölö, ba me no mörö ia, ba ihalö zara döla nosunia ba ifo'ösi nagole nahania. 22 Ba ibali'ö ira alawe Yehowa Lowalangi döla nosu andrö, nihalönia ba niha, ba ifasao ba niha. 23 Ba imane niha: Töla föfö dölagu da'ö ba nagole föfö nagolegu; labe'e töinia ndra'alawe, me no ba ndramatua tehalö ia. 24 Andrö i'erogö ndra amania inania niha, ba molemba ia ba ngambatönia, ba tobali ha sambua boto ira. 25 Ba si lö nukha ira, darua ira niha ngambatönia, ba lö'ö sa aila ira.

Faza 3

I. Böröta horö 

1 Ba no sonekhe gulö, moroi ba zaliŵa-liŵa ba danö fefu nifazökhi Yehowa Lowalangi; ba imane ba ndra'alawe: Hadia, duhu no iŵa'ö Lowalangi: Lö'ö manö mi'a mbua geu ba kabu?

2 Ba imane ira alawe khö gulö: Tola sa ma'a mbua geu ba kabu, 3 ba ba mbua geu andrö si so ba dalu kabu, ba no iŵa'ö Lowalangi: Lö tola mi'a ia, ba böi mibabaya, fa böi mate ami!

4 Ba imane ulö ba ndra'alawe: Ma'ifu sa lö mate ami; 5 ba i'ila sibai sa Lowalangi: mi'a si'aikö ia, ba teboka hörömi, ba tobali si mane Lowalangi ami, saboto ba dödö si sökhi ba si lö sökhi. 

6 Ba me i'ila sa'ae ira alawe, wa sökhi ni'a mbua geu andrö, awö wa si sökhi famaigi, awö wa no omasiö geu da'ö, ba wanöndra fa'atua-tua khönia, ba ihalö mbua, i'a, ba ibe'e göi ö ngambatönia si so ba ngainia, ba i'a göi.

7 Ba teboka höröra, darua ira, ba oroma khöra, wa lö balu-balura; ba lafatagu lae-lae, u'ira.

 II. Huku andrö nifatörö Lowalangi ba böröta wamabu'u sangorifi 

8 Ba me larongo ruru Yehowa Lowalangi sanörö kabu, tanö owi, me okafu zino, ba i'alui wamini'ö ya'ia khö Yehowa Lowalangi niha, awö ngambatönia barö ndraha geu ba kabu.

9 Ba humede Yehowa Lowalangi ba niha, imane khönia : Heza so ndra'ugö?

10 Ba imane: Urongo wehozi-hozi gaheu ba kabu, ba ata'udo, me lö balu-balugu, ba ubini'ö ndra'o.

11 Ba imane: Ha niha zanguma'ö khöu, wa lö balu-balumö? Hadia, no ö'a mbua geu andrö niŵa'ögu khöu: Böi a da'ö?

12 Ba imane niha: Alawe andrö, nibe'eu awögu, da'ö zame'e ögu, mbua geu andrö, ba no u'a.

13 Ba imane Yehowa Lowalangi ba ndra'alawe: Hadia nilaumö andrö? Imane ira alawe: Ulö zamowöhö ya'o, fa u'a.

14 Ba imane Yehowa Lowalangi khö gulö: Me no ölau da'ö, ba ni'elifi ndra'ugö föna gurifö niha fefu ba föna gutundru'u fefu; ö'anana'ö talu wofanö-fanö ba ö'a danö, götö wa'anau nosou! 15 Ba ufa'udu ami ndra'alawe ba ufa'udu ira ma'uwumö ma'uwunia, da'ö zomama högöu dania, ihundragö, ba sondrou börö sisinia ndra'ugö.

Aböböi dania mbawau ba wemanga göu, irege mangawuli ndra'ugö ba danö tou, ba nihalö ya'ugö.

16 Ba ba ndra'alawe, ba imane: Erege sibai dödöu ba dabi-dabina ube'e, afökhö dania wadono khöu, ba ö'isö [sa atö] ngambatöu ba samatörö ya'ugö ia!

17 Ba ba niha, ba imane: Me no ö'o'ö niŵa'ö ngambatöu ba me no ö'a mbua geu andrö, niŵa'ögu khöu wanguma'ö: Böi a ia, ba ni'elifi mbenua, börö ndra'ugö; ya'erege dödöu wemanga göu khönia, götö wa'anau nosou. 18 Doi ba du'u zilua khönia khöu, ba si manga gule-gule ba nowi ndra'ugö. 19 Aböböi dania mbawau ba wemanga göu, irege mangawuli ndra'ugö ba danö tou, ba nihalö ya'ugö. Tanö sa atö ndra'ugö ba si tobali tanö zui dania!

20 Ba ibe'e töi ngambatönia Khawa niha, me ma'uwunia fefu zauri dania. 21 Ba ifobaru niha Lowalangi baru uli gutu ndru'u, awö ngambatönia.

 III. Niheta ba kabu faradaiso ira 

22 Ba imane Yehowa Lowalangi: Hiza, no tobali si mane ya'ita niha, me no aboto ba dödönia hadia zi sökhi ba hadia zi lö sökhi. Ba me si manö, ba fa böi i'oro'ö dangania, ba wangai bua geu fangorifi andrö, ba wanöndra fa'auri si lö aetu!

23 Ba iheta ba kabu Edena niha Yehowa Lowalangi, ena'ö mangahalö ia ba danö, ba nihalö ya'ia. 24 Ifofanö niha ba ifataro Kerubi föna kabu Edena, tanö ba gatumbukha luo khönia, Kerubi si so föda si takile, nifaligoi, ba wanaro lala ba geu fangorifi andrö.

Faza 4

I. Ka'ino ba Habeli ba sumange nibe'era 

1 Ba orudu niha khö wo'omonia, ba manabina ba madono, Ka'ino döi nononia, ba imane: No usöndra niha, itolo Lowalangi. 2 Ba ifuli mo'ono, Habeli döi, akhi Ga'ino.

Ba sanguri biri-biri Habeli ba sangahalö Ga'ino.

3 Ba ara ma'ifu, ba ibe'e zumange Yehowa Ka'ino bua nowi khönia.

4 Ba ibe'e göi Habeli, ono gurifönia si a'a, tawö ibe'e. Ba omasi Yehowa Habeli ba sumange khönia; 5 ba Ka'ino ba sumange andrö khönia, ba lö omasi ia.

Ba mofönu sibai Ga'ino ba abao mbawania.

6 Ba imane Yehowa khö Ga'ino: Hana wa mofönu ndra'ugö, ba hana wa abao mbawau? 7 Tenga si manö: na satulö ölau, ba tola öfaöga mbawau; ba na tenga satulö nilaumö, ba no so moroi tou horö, itarogö ndra'ugö ba i'isö'ö; ba ya'ugö ba höndrögö ia.

 II. Ibunu Habeli Ka'ino ba itegu ia Lowalangi 

8 Ba imane Ka'ino khö nakhinia: Tabu ba mbenua! ba me no larugi mbenua, ba maoso Ga'ino khö nakhinia Habeli, ibunu.

9 Ba imane Yehowa khö Ga'ino: Heza so nakhiu Habeli?

Ba imane: Lö u'ila; hadia, samaigi-maigi akhigu andrö ndra'odo?

10 Ba imane: Hadia nilaumö? Hiza, mu'ao khögu ndro nakhiu andrö moroi ba danö tou. 11 Ba iada'e, ba ni'elifi ndra'ugö, nifofanö ba danö andrö, si no mamokai bawania, ba wamadu do nakhiu andrö, moroi ba dangau. 12 Na monowi ndra'ugö ba danö, ba lö'ö sa'ae ibe'e khöu mbuania; si lö hinaoma ndra'ugö ba guli danö!

13 Ba imane Ka'ino khö Yehowa: Si tebai utaha lua-lua horögu andrö. 14 Öfofanö ndra'o ma'ökhö, moroi ba danö, ba samini'ö ya'ia fönau ndra'odo ba si lö hinaoma ba guli danö, ba ha niha zi falukha khögu, ba ibunudo.

15 Ba imane khönia Yehowa: Hiza, mewitu lalau mbalö ba zamunu Ka'ino.

Ba ifotandra Ga'ino Yehowa, fa böi ibunu si falukha khönia.

16 Ba mofanö Ga'ino, i'erogö Yehowa; ba danö Nodi soso ia dania, tanö ba gatumbukha luo, i'otarai Gedena.

Na monowi ndra'ugö ba danö, ba lö'ö sa'ae ibe'e khöu mbuania; si lö hinaoma ndra'ugö ba guli danö!

 III. Nga'ötö Ga'ino 

17 Ba orudu Ga'ino khö wo'omonia, ba manabina ba madono, Khanoki döi nononia. Ba itaru'ö mbanua ba ibe'e töi mbanua andrö döi nononia andrö, Khanoki.

18 Ba ono Khanoki, ba Iradi. Ba ono Giradi ba Mehuya'eli, ba ono Mehuya'eli, ba Metuza'eli, ba ono Metuza'eli ba Lameki.

19 Ba samodombua dongania Lameki andrö, Ada döi zi sambua ba Sila döi zi sambua. 20 Ba mo'ono Gada, Yabalo döi nononia, tua zi so baosi, sanguri hadia ia da'ö. 21 Ba akhinia Yubalo, tua zolau biola ba sigu. 22 Ba mo'ono göi Zila, Tubaka'ino nononia, tua ziambu da'ö, ba talifusönia alawe, ba Na'ama.

23 Ba imane Lameki khö wo'omonia andrö si darua: Ya'ugö Ada ba ya'ugö Sila, mifondrongondrongo wehedegu andre! Ya'ami fo'omo Lameki, ya'aboto ba dödömi niŵa'ögu! Ubunu niha, balö zokho andre khögu ba ono niha balö zelezitö andre. 24 Na fitu winaeta wolau balö Ga'ino, ba fitu ngafulu a fitu winaeta mbalö Lameki andre.

 IV. Seti awö Enosi ba böröta we'angaröfi li töi Lowalangi 

25 Ba ifuli orudu Gadamo khö wo'omonia, ba mo'ono ia ono matua, ba ibe'e töinia Zeti (Te'ali). [Imane]: Noa sa ibe'e khögu nga'ötö bö'ö Lowalangi, fangali Habeli andrö, nibunu Ga'ino.

26 Ba mo'ono göi Zeti andrö, ba ibe'e töi nononia Genosi.

Ba me luo da'ö, ba labörötaigö we'angaröfi li döi Yehowa.

Faza 5

I. Böröta niha 

1 Sura nga'ötö duada Adamo da'e. Me ifazökhi Gadamo andrö Lowalangi, ba famaedo Lowalangi womböinia ya'ia; 2 ira matua ba ira alawe wamazökhinia ya'ira, ba ifahowu'ö ira ba ibe'e töira niha, me luo tefazökhi ira.

 II. Nga'ötö ndra tua ba fa'atulö dödö Khenoki 

3 Ba me no 130 fakhe Gadamo, ba tumbu khönia nono, si fakhili-khili khönia, famaedonia, ba ibe'e töinia Zeti. 4 Ba me no tumbu khönia Zeti andrö, ba 800 fakhe tö wa'anau noso Gadamo, ba tumbu-tumbu khönia ndraono, ono matua ba ono alawe.

5 Ba fa'anau noso Gadamo fefu, fa'arania ba guli danö, ba 930 fakhe; ba mate ia.

6 Ba no 105 fakhe Zeti, ba tumbu khönia Genosi andrö. 7 Ba me no tumbu khönia Genosi, ba 807 fakhe tö Zeti, ba tumbu-tumbu khönia ndraono, ono matua ba ono alawe. 8 Ba fa'anau noso Zeti fefu, ba 912 fakhe, ba mate ia.

9 Ba 90 fakhe Genosi, ba tumbu khönia Genana andrö. 10 Ba me no tumbu khönia Genana andrö, ba 815 fakhe tö Genosi andrö, ba tumbu-tumbu khönia ndraono, ono matua ba ono alawe. 11 Ba fa'anau noso Genosi fefu, ba 905 fakhe, ba mate ia.

12 Ba me no 70 fakhe Genana andrö, ba tumbu khönia Mahalaleli. 13 Ba me no tumbu khönia Mahalaleli, ba 840 fakhe tö Genana ba tumbu-tumbu khönia ndraono, ono matua ba ono alawe. 14 Ba fa'anau noso Genana fefu, ba 910 fakhe, ba mate ia.

15 Ba me no 65 fakhe Mahalaleli andrö, ba tumbu khönia Yaredi. 16 Ba me no tumbu khönia Yaredi andrö, ba 830 fakhe tö Mahalaleli, ba tumbu-tumbu khönia ndraono, ono matua ba ono alawe: 17 Ba fa'anau noso Mahalaleli fefu, ba 895 fakhe, ba mate ia.

18 Ba me no 162 fakhe Yaredi, ba tumbu khönia Khenoki. 19 Ba me no tumbu khönia Khenoki andrö, ba 800 fakhe tö Yaredi, ba tumbu-tumbu khönia ndraono, ono matua ba ono alawe. 20 Ba fa'anau noso Yaredi fefu, ba 962 fakhe, ba mate ia.

21 Ba me no 65 fakhe Khenoki, ba tumbu khönia Metusala. 22 Ba me no tumbu khönia Metusala andrö, ba 300 fakhe tö Khenoki, lö aefa-aefa khönia Lowalangi ba döröŵania ba guli danö, ba tumbu-tumbu khönia ndraono, ono matua ba ono alawe. 23 Ba fa'anau noso Khenoki fefu, ba 365 fakhe. 24 Ba me no lö saefa-aefa khönia Lowalangi ba lalania, ba samuza ma'ökhö, ba taya manö ia, noa sa iheta Lowalangi.

25 Ba me no 187 fakhe Metusala, ba tumbu khönia Lameki. 26 Ba me no tumbu khönia Lameki andrö, ba 782 fakhe tö Metusala, ba tumbu-tumbu khönia ndraono, ono matua ba ono alawe. 27 Ba fa'anau noso Metusala fefu, ba 969 fakhe, ba mate ia.

28 Ba me no 182 fakhe Lameki andrö, ba tumbu khönia nono matua. 29 Ba ibe'e töinia Noakhi, imane: Da'e dania zondrara tödöda ba wa'erege dödöda ba ba wa'akao dangada andre, ba danö, ni'elifi Yehowa. 30 Ba me no aefa tumbu khönia Noakhi andrö, ba 595 fakhe tö Lameki, ba tumbu-tumbu khönia ndraono, ono matua ba ono alawe. 31 Ba fa'anau noso Lameki fefu, ba 777 fakhe, ba mate ia.

32 Ba me no 500 fakhe Noakhi, ba tumbu khönia Zemi ba Khamo ba Yafeti.

Faza 6

I. Itugu lö sökhi niha. Ifeta'u ira Lowalangi ihuku ira 

1 Ba me no ibörötaigö ato niha ba guli danö, me tumbu-tumbu khöra nono alawe, 2 ba la'ila ono matua khö Lowalangi, wa no si sökhi sibai nono alawe ba niha, ba lahalö zomasi ira.

3 Ba imane Yehowa: Lö tola sa'ae Ehehagu zamatörö tödö niha, ösi niha ira, ba wa'elungura andrö; famonosogu ya'ira na, ba ya hatö 120 fakhe.

4 Ba me luo da'ö ba so ba guli danö niha sebua sibai boto; ba meno orudu nono matua khö Lowalangi ba nono alawe ba niha, ba me mo'ono ira khöra — ba da'ö niha sabölö andrö, sebua sibai turia ba götö föna andrö.

5 Ba me i'ila Yehowa, wa no ebua sibai zi lö sökhi ba niha ba guli danö, wa no si lö sökhi manö gera-erara, awö nikhoi dödöra, si lö mamalö-malö, 6 ba mangesa dödö Yehowa, wa no ifazökhi niha ba guli danö, ibusi sibai tödönia. 7 Ba imane Yehowa: Da'uhori ba guli danö niha andrö nifazökhigu, he niha ba he uriföra ba he kuö-kuö andrö ba he fofo ba dalu mbanua; mangesa sa'ae dödögu, wa no ufazökhi ira. 8 Ba Noakhi andrö, ba falukha wa'ebolo dödö Lowalangi.

 II. Ono Noakhi 

9 Da'e nga'ötö No'akhi: No'akhi andrö, ba no niha satulö tödö, si lö sinegu, ba götönia andrö; lö aefa-aefa khönia Lowalangi ba lalania. 10 Ba tölu nono No'akhi: Semi ba Khamo ba Yafeti. 11 Ba no tekiko guli danö föna Lowalangi, anönö danö horö. 12 Ba i'ila Lowalangi, wa no tekiko sibai guli danö, noa sa tefuyu lala nösi guli danö fefu.

Fofo andrö, ngawa-ngawalö, ba urifö niha ngawa-ngawalö ba sanana-nana ba guli danö fefu, ngawa-ngawalö ba dua-dua möi khöu ba nowo yaŵa, ena'ö te'orifi.

 II. Oroisa Lowalangi khö Noakhi ba wamazökhi owo 

13 Ba imane Lowalangi khö Noakhi: No so ba duduma hörögu wozu nösi guli danö fefu: noa sa anönö danö horö, nifazökhira; ba da'uhori ira ba guli danö. 14 Fazökhi khöu nowo, naru'u geunia, ba öfobate'e ba ögalö-galöni sulumou, tanö bakha ba tanö baero. 15 Ba ömane wamazökhi ya'ia: 300 hela wa'anau nowo andrö ba 50 hela wa'ebolo ba 30 hela wa'alaŵa. 16 Ba öfosandrela nowo, yaŵa, ba dete, sahela wa'alaŵa öbe'e. Ba bawandruhö nowo, ba ba ngai öbe'e; öfotölu nga'ötö ba oi bate'e öbe'e. 17 Lö ara tö sa dania ba anönö danö idanö ube'e, ba wangohori fefu nösi guli danö, si so noso, barö mbanua, si yaŵa; fefu zi so ba guli danö ba si tekiko ube'e. 18 Ba ba khöu, ba fawu'u li ndra'o, ba si möi ba nowo ndra'ugö ya'ugö ba onou matua andrö ba fo'omou ba umönöu andrö, awöu. 19 Ba ba zi so noso fefu, ba nösi guli danö ma'afefu, ba dua-dua geu, dombu-dombua ö'ohe yaŵa ba nowo, ba wangorifi ya'ira, awöu; sara zi matua ba sara zi alawe. 20 Fofo andrö, ngawa-ngawalö, ba urifö niha ngawa-ngawalö ba sanana-nana ba guli danö fefu, ngawa-ngawalö ba dua-dua möi khöu ba nowo yaŵa, ena'ö te'orifi. 21 Ba ya'ugö, ba faigi khöu ngawalö gö fefu, ni'aga-aga, ba höna khöu, öu dania ba öra. 22 Ba i'o'ö sibai Noakhi, dali niwa'ö Lowalangi khönia.

Faza 7

I. Fe'amöi ba nowo yaŵa 

1 Ba imane Yehowa khö Noakhi: Ae baowo, ya'ugö ba soroiyomou fefu, me no satulö ndra'ugö fönagu, u'ila, ba niha andrö. 2 Ba zaliŵa-liŵa ba danö, si lö si lö sökhi, ba fitu-fitu halö, si matua ba si alawenia; ha ba zi so si lö sökhi ba dua-dua, si matua ba si alawenia. 3 Ba si manö ba wofo ba dalu mbanua, fitu-fitu, si matua ba si alawenia, ba wangorifi tanömö ba guli danö ma'asagörö. 4 Hatö fitu bongi sa, ba moteu ba guli danö ube'e, öfa wulu ngaluo ba öfa wulu mbongi, ba uhori ba guli danö fefu zi so andrö, nifazökhigu.

5 Ba i'o'ö sibai Noakhi niŵa'ö Yehowa khönia.

6 Ba no 600 fakhe Noakhi, me anönö danö idanö.

7 Ba möi ba nowo Noakhi, awö nononia ba fo'omonia ba umönönia, föna wa'anönö danö andrö.

8 Ba saliŵa-liŵa ba danö, si lö hadia ia si lö sökhi, ba si so si lö sökhi ba fofo ba sanana-nana ba guli danö, 9 ba faedo we'amöi baowo khö Noakhi, sara-sara zi matua ba sara-sara zi alawe, si mane niŵa'ö Lowalangi khö Noakhi.

 II. Böröta wa'anönö danö 

10 Ba me no aefa zi fitu bongi andrö, ba ibörötaigö wa'anönö danö andrö.

11 Me 600 fakhe Noakhi, me baŵa si dua, ba zi mewelewitu, da'ö mbaŵa, ba zangumbu-ngumbu manö nidanö moroi ba namö sabakha, ba teboka zandrela mbanua si yaŵa. 12 Ba abölö-bölö sibai deu ba guli danö, öfa wulu ngaluo ba öfa wulu mbongi.

13 Ba me luo da'ö möi baowo Noakhi ba Semi ba Khamo ba Yafeti, ono Noakhi ba fo'omo Noakhi ba umönönia andrö si datölu, 14 ba fao, ya'ira ba utu ndru'u andrö fefu ba urifö niha fefu, ngawa-ngawalö ba kuö-kuö fefu, sanana-nana ba danö, ngawa-ngawalö, awö ngawalö wofo, fefu zo'afi.

15 Da'ö zi möi khö Noakhi, baowo, dua-dua, fefu nösi guli danö, si so noso. 16 Ba si möi yaŵa, ba sara-sara zi matua ba sara-sara zi alawe, fefu nösi guli danö, si mane niŵa'ö Lowalangi khönia. Ba ikusi mbawandruhö Yehowa, furinia.

... tobali hatö Noakhi zi tosai, awö hadia ia zi fao khönia baowo

 III. Ahori mate hadia ia zauri 

17 Ba ibörötaigö wa'anönö danö andrö, öfa wulu ngaluo. Ba tedou-dou molö, ifazaŵa nowo, alaŵa yaŵa danö. 18 Ba itugu ebua sibai molö, tedou-dou sibai ba guli danö, ba hulö zoloyo nowo ba molö andrö. 19 Itugu ebua sibai nidanö ba guli danö, tobali anönö hili salaŵa fefu, ba guli danö. 20 Felelima si'u inönöi hili idanö, tobalu manö.

21 Ba tekiko nösi guli danö fefu, saliŵa-liŵa ba guli danö, he fofo ba he urifö niha ba he utu ndru'u, fefu hadia ia zanana-nana ba guli danö, ba dozi niha. 22 Fefu zi so noso ba nikhu, si so ba danö yaŵa, ba mate.

23 Si manö wangohorinia fefu zi so ba guli danö, he niha, ba he urifö niha ba kuö-kuö ba fofo ba dalu mbanua; tehori ba danö, tobali hatö Noakhi zi tosai, awö hadia ia zi fao khönia baowo.

24 Ba lö alö-alö nidanö ba guli danö, 150 wongi.

Faza 8

I. Alö nidanö 

1 Ba itörö tödö Lowalangi Noakhi ba utu ndru'u andrö fefu ba urifö niha fefu, si no fao khönia baowo.

Ba ifatörö nangi ba guli danö Lowalangi, ba alö nidanö. 2 Ba teduhö gumbu andrö ba namö, ba sandrela andrö ba mbanua si yaŵa, ba tetaha deu si oroi mbanua si yaŵa. 3 Ba itugu alö nidanö ba guli danö, ogo'ö, me no irugi 150 wongi.

4 Ba ba zi mewelewitu ba mbaŵa si fitu, ba tosake nowo ba hili Gararata.

5 Ba itugu alö-alö nidanö, irugi mbaŵa si fulu. Ba me tesa'a ba mbaŵa si fulu, ba oroma zuzu hili misa.

 II. Itandra-tandraigö Noakhi he wisa wa'alö nidanö 

6 Ba 40 wongi aefa da'ö, ba ibokai zandrela nowo Noakhi, sandrela andrö nifazökhinia, 7 ba ifoloi gaga, ba manörö-nörö manö da'ö, irege ogo'ö nidanö ba guli danö.

8 Aefa da'ö, ba ifoloi marafadi, ba wamaigi, na no ogo'ö nidanö ba guli danö. 9 Ba lö isöndra dugela, solombase ia, marafadi andrö, ba mangawuli ia baowo khö Noakhi, me lö saefa na wa'anönö guli danö ma'afefu; ba i'oro'ö dangania Noakhi, ifuli ihalö baowo khönia marafadi andrö.

10 Ba fitu bongi tö ifuli ibase'ö, ba ifuli ifoloi marafadi, moroi ba nowo. 11 Ba mangawuli khönia da'ö me tanö owi, ba hiza ba mbawania mbadö-badö falo, sawena ifatö.

Ba aboto ba dödö Noakhi, wa no ogo'ö nidanö ba guli danö. 12 Ba ibase'ö zui, fitu bongi tö, ba ifuli ifoloi marafadi, ba lö mangawuli khönia da'ö.

...ihalö ngawalö zaliŵa-liŵa ba guli danö fefu, si lö hadia ia zi lö sökhi, awö ngawalö wofo fefu, si lö si lö sökhi, ba ibe'e sumange nitunu, ba naha andrö.

 III. Laheta ira baowo 

13 Ba me no sara töra 600 fakhe Noakhi, me tesa'a ba mbaŵa si föföna, ba no ogo'ö nidanö ba guli danö. Ba ibeta zagö nowo Noakhi ba ifakhölö ia, ba no otufo guli danö. 14 Ba ba zi dua wulu a fitu ba mbaŵa si dua, ba alua otufo guli danö. 15

Ba humede Lowalangi khö Noakhi, imane: 16 Heta'ö baowo, ya'ugö ba fo'omou ba onou ba umönöu, awöu. 17 Ba fefu zaliŵa-liŵa ba danö, si no fao khöu, fefu nösi guli danö, he fofo ba he urifö niha ba he kuö-kuö fefu, sanana-nana ba danö, ba fao khöu we'amöi tou, ena'ö maliŵa-liŵa ba guli danö ba ena'ö mo'ono-ono ba wangoya'ö ya'ira ba guli danö.

18 Ba möi tou Noakhi ba ononia ba fo'omonia ba umönönia. 19 Fefu zi öfa ahe, fefu kuö-kuö ba fefu wofo, fefu zaliŵa-liŵa ba guli danö, ngawa-ngawalö, ba aheta baowo.

 IV. Sumange fangandrö saoha gölö ba amabu'ula li Lowalangi 

20 Ba ifa'anö naha wame'e sumange khö Yehowa Noakhi, ihalö ngawalö zaliŵa-liŵa ba guli danö fefu, si lö hadia ia zi lö sökhi, awö ngawalö wofo fefu, si lö si lö sökhi, ba ibe'e sumange nitunu, ba naha andrö.

21 Ba me i'ago hua omasiö andrö Yehowa, ba imane dödönia: Lö utohugö wangelifi tanö ha niha andrö, me no si lö sökhi gera-era dödönia, i'otarai iraono ia; ba lö utohugö wamubunu fefu zi so noso, si mane folaugu mege. 22 Sagötö tanö dania, ba böi ya'aetu-aetu wananö ba famasi ba fa'okafu ba fa'aukhu zino ba baŵa lökhö ba baŵa deu ba si ma'ökhö ba si bongi.

Faza 9

I. Ifahowu'ö niha ba fefu zauri Lowalangi 

1 Ba ifahuwu'ö Noakhi ba ononia Lowalangi, imane khöra: Mi'o'ono ba mi'oya'ö ami, mifo'ösi guli danö!

2 Ndramu'ata'ufi ami, yamuhokha mbu zaliŵa-liŵa ba danö fefu, awö wofo ba dalu mbanua fefu, awö zanana-nana ba danö fefu, ba awö gi'a ba nasi, fefu: barö mbawami tebe'e.

3 Fefu zaliŵa-liŵa, si so noso, ba ömi: simane fame'egu bulu ndru'u andrö ube'e khömi, fefu. 4 Ha nagole si so noso na bakha, si so donia na, ba lö tola mi'a. 

5 Ba ulau mbalö ndromi; ba zaliŵa-liŵa ba danö fefu ulau, ba ba niha fefu, ulau mbalö noso niha, me no si fatalifusö; me no ibe'e famaedonia niha Lowalangi, wamazökhi ya'ia. 6 Na so zame'e aduwa ndro niha, ba niha zui zame'e aduwa ndronia, me no ibe'e famaedonia niha Lowalangi, wamazökhi yaia.

7 Ba ya'ami, ba mi'o'ono, mi'oya'ö ami; mi'aliŵa-liŵa ba guli danö ba mi'oya'ö ami ba detenia.

 II. Fawu'usa li Lowalangi ba ndrumi si tobali tandrania 

8 Ba imane na Lowalangi khö Noakhi ba ba nononia, si so ba ngainia: 9 Hiza, fawu'u li ndra'odo khömi, ba ba ma'uwumi, 10 ba ba zi so noso fefu, awömi, he fofo ba he urifömi andrö ba utu ndru'u fefu, si fao-fao khömi, fefu gofu hadia zaliŵa-liŵa ba danö, si oroi nowo andrö.

11 Fawu'usa li andrö khögu khömi: tenga sa'ae nihori hadia ia nifazökhi, ba nidanö andrö, si nönöi tanö, ba lö'ö sa'ae itörö fa'anönö danö, ba wamakiko uli danö. 

12 Ba imane Lowalangi: Da'ö dandra wawu'usa li andrö, fawu'usa li khögu khömi ba ba zi so noso fefu, awömi, ba nga'ötö fefu mitou. 13 Dumi andrö khögu, ba ube'e ba lawuo, ena'ö tandra wawu'usa li ia ba gotaluama danö. 14 Ba na so uhöna lawuo, yaŵa danö, ba na te'ila ndrumi andrö, 15 ba itörö tödögu wawu'usa li andrö, fawu'usa li khögu khömi ba ba zonoso fefu ba nösi guli danö ma'afefu; fa böi sa'ae anönö danö idanö andrö, ba wamakiko ösi guli danö fefu. 16 Ba na no so ba lawuo ndrumi andrö, ba ufaigi ia, ena'ö itörö tödögu wawu'usa li andrö, si lö tebulö, nilau Lowalangi ba zonoso fefu ba nösi guli danö ma'afefu.

17 Ba imane Lowalangi khö Noakhi: Ya da'ö dandra wawu'usa li andrö, fawu'usa li andrö khögu ba nösi guli danö fefu.

Dumi andrö khögu, ba ube'e ba lawuo, ena'ö tandra wawu'usa li ia ba gotaluama danö

 III. Femabu Noakhi awö wangelifi ba famahowu'önia 

18 Ba ono Noakhi si oroi nowo andrö, ba Semi ba Khamo ba Yafeti; ba Khamo andrö, ba ama Gana'ana andrö. 19 Da'ö nono Noakhi si datölu andrö, ba ya'ira wurugö niha ba guli danö fefu.

20 Ba ibörötaigö Noakhi ifazökhi kabu nagu, sangahalö ia.

21 Ba me ibadu nagu, ba mabu ia, ba mörö-mörö tou ia ba nosenia, lö balu-balu zaila ia.

22 Ba me i'ila Khamo andrö, ama Gana'ana, lö balu-balu namania, ba möi ia muŵa'ö khö ga'ania si darua andrö, baero. 23 Ba lahalö mbaru sebua ira Semi Yafeti, la'angalisigö, la'erogö we'amöi khö namara ba labalugö zaila ia; noa sa la'erogö, fa böi la'ila zaila namara.

24 Ba me tokea Noakhi, me döhö wemabunia ba me irongo nilau nononia si akhi andrö khönia, ba imane: 25 Ni'elifi Gana'ana, ya sawuyu zawuyu ia ba khö ga'ania andrö! 26 Ba imane na: Nisuno Yehowa Lowalangl Zemi, ba ya sawuyura Gana'ana! 27 Yamufonaha sebolo Yafeti Lowalangi ba yamonahia [Yafeti] ba nose Zemi; ba sawuyura dania  Gana'ana!

28 Ba 350 fakhe tö na Noakhi, me no aefa wa'anönö danö andrö, ba 950 fakhe wa'anau noso Noakhi fefu, ba mate ia.

Faza 10

I. Nga'ötö Yafeti 

1 Da'e nga'ötö nono Noakhi andrö, Semi ba Khamo ba Yafeti; tumbu-tumbu khöra ndraono, me no aefa wa'atua danö andrö föna.

2 Da'e nono Yafeti andrö: Gomeri ba Magogi ba Madai ba Yawano ba Tubalo ba Mesekhi ba Tirasi. 3 Ba ono Gomeri, ba Asekena ba Rifati ba Togarima. 4 Ba ono Yawano, ba Elisa ba Tarisi ba mado Khiti andrö ba mado Rodani. 5 Ba da'ö fabali zi so ba hulo andrö, niha baero.

Da'ö nono Yafeti andrö, fasambua danöra, ba fasambua lira, fasambua madora, fasambua soi.

 II. Nga'ötö Khamo 

6 Ba ono Khamo, ba Kusi, ba Miserayi ba Futo ba Kana'ana. 7 Ba ono Gusi, ba Seba ba Hewila ba Sabata ba Ra'ema ba Sabitekha; ba ono Ra'ema, ba Sekheba ba Dedano.

8 Ba ono Gusi ba Nimerodi; ba ibörötaigö sabölö da'ö ba guli danö. 9 Sabölö ba wealu ia, tanö föna Yehowa; andrö wa lawa'öwa'ö: "Sabölö ba wealu, tanö föna Yehowa, si mane  Nimerodi." 10 Böröta gamatöröŵania Mbabeli andrö ba Erekhi ba Akadi ba Kalene, ba danö Zineara. 11 Ba da'ö i'otarai wanaŵa tanö Asuri, ba itaru'ö Niniwe andrö ba Rehoboti-Iri ba Kala, 12 ba Reseni andrö ba gotaluara Niniwe Gala — da'ö mbanua sebua andrö.

13 Ba nga'ötö Miserayi andrö, ba mado Ludi ba mado Ganami ba mado Lehabi ba mado Nafetuhi, 14 ba mado Wateruzi ba mado Gaseluhi (böröta Ndrawa Wilisiti andrö) ba mado Gafetori.

15 Ba ono Gana'ana, ba Sidona, ononia si a'a, ba Kheti; 16 ba nga'ötönia na Ndraono Yebusi andrö ba Iraono Gamori ba Iraono Girigasi, 17 ba Iraono Hewi ba Iraono Gariki ba Iraono Zini, 18 ba Iraono Gariwadi ba Iraono Zemari ba Iraono Hamata; ba si manö wa'afabali soi Ndrawa Gana'ana andrö.

19 Ba tanö Ndrawa Gana'ana andrö, ba i'otarai Zidona ba numalö ba Gerara, irege Gasa, ba numalö ba Zodoma ba ba Gomora ba ba Gadama ba ba Zebo'i, irugi Laza. 20 Da'ö ndraono Khamo, soira ba hadia ngawalö lira, tanöra andrö ba madora. 

 III. Nga'ötö Zemi 

21 Ba Semi andrö, furugö ndraono Heberi andrö fefu, ga'a Yafeti, ba mo'ono-ono göi. 22 Ono Zemi ba Elama ba Asuri ba Arafasa ba Ludi ba Aramo.

23 Ba ono Garamo, ba Usi ba Huli ba Geteri ba Masi.

24 Ba ono Garafasa, ba Sela, ba ono Zela, ba Heberi.

25 Ba khö Heberi andrö, ba dombua nono matua; töi zi sambua, ba Felegi, me ba götönia fabali niha ba guli danö. Ba töi dalifusönia andrö, ba Yoketana.

26 Ba ono Yoketana andrö, ba Alimodadi ba Salefi ba Hasamaweti ba Yara, 27 ba Hadoramo ba Usala ba Dikela, 28 ba Obala ba Abima'eli ba Seba ba Ofiri ba Hawila 29 ba Yobabi, oi ono Yoketana da'ö. 30 Ba banuara, ba i'otarai Mesa, numalö ba Zefara, irege hili andrö, tanö ba gatumbukha luo.

31 Da'ö nga'ötö Zemi andrö, soira andrö ba hadia ngawalö lira ba tanöra ba madora andrö.

32 Da'ö nga'öto ndraono Noakhi, iwara andrö ba soira; ba ba khöra fabali soi andrö ba guli danö, me no aefa wa'atua danö andrö föna.

Faza 11

I. Fotomo malige ba Mbabeli ba famakhöyö li 

1 Ba ha sambalö li niha ba guli danö fefu, ha sambua wehede. 2 Ba me latöröi danö tanö ba gatumbukha luo, ba lasöndra ndraso ba danö Zineara, ba mowanua ira ba da'ö. 

3 Ba faoma lamane khö nawöra: Talabu, tafazökhi gara tembo ba tatunu! Ba kara khöra gara tembo andrö ba sulumou wamaböbö. 4 Ba lamane: Talabu, tataru'ö khöda mbanua, awö malige, sirugi banua si yaŵa zuzu, ta'ebua'o döida, fa böi muzaewe ita ba guli danö ma'asagörö.

5 Ba möi tou Yehowa, ba wamaigi banua andrö, awö malige, nilau nono niha andrö. 6 Ba imane Yehowa: Ha sambua soi ira ba ha sambalö lira, ba böröta wolaura da'ö, ba lö'ö [sa'ae] si tebai lalau, nikhoi dödöra. 7 Ba damöi ita tou ba tafakhöyö lira, fa böi sa'ae i'ila li nawönia zamösana!

8 Ba tobali ifazawili ira Yehowa ba zi manö, moroi ba da'ö, ifazaewe ira ba guli danö ma'asagörö, ba tobali tebai sa'ae lataru'ö mbanua andrö.

9 Andrö wa labe'e töinia Mbabeli, me no ba da'ö ifakhöyö Yehowa li niha fefu, ba me ba da'ö i'oroi Yehowa, wamazawili ya'ira ba guli danö ma'asagörö.

Andrö wa labe'e töinia Mbabeli, me no ba da'ö ifakhöyö Yehowa li niha fefu.

 II. Nga'ötö Zemi 

10 Da'e nga'ötö Zemi: Me no otu fakhe Zemi andrö, ba tumbu khönia Garafasa. 11 Ba me no tumbu Garafasa, ha 500 fakhe tö na noso Zemi, ba tumbu-tumbu khönia ndraono, ono matua ba ono alawe. 12 Ba me no 35 fakhe Garafasa, ba tumbu khönia Zela. 13 Ba me no tumbu Zela, ba 403 fakhe tö na noso Garafasa, ba tumbu-tumbu khönia ndraono, ono matua ba ono alawe. 14 Ba me no 30 fakhe Zela, ba tumbu khönia Heberi. 15 Ba me no tumbu Heberi andrö, ba 403 fakhe tö na noso Zela, ba tumbu-tumbu khönia ndraono, ono matua ba ono alawe. 16 Ba me no 34 fakhe Heberi, ba tumbu khönia Welegi. 17 Ba me no tumbu Welegi, ba 430 fakhe tö na noso Heberi, ba tumbu-tumbu khönia ndraono, ono matua ba ono alawe. 18 Ba me no 30 fakhe Welegi, ba tumbu khönia Reu. 19 Ba me no tumbu Reu andrö, ba 209 fakhe tö na noso Welegi, ba tumbu-tumbu khönia ndraono, ono matua ba ono alawe. 20 Ba me no 32 fakhe Reu, ba tumbu khönia Zerugi. 21 Ba me no tumbu Zerugi, ba 207 fakhe tö na noso Reu, ba tumbu-tumbu khönia ndraono, ono matua ba ono alawe. 22 Ba me no 30 fakhe Zerugi, ba tumbu khönia Nakhori. 23 Ba me no tumbu Nakhori andrö, ba 200 fakhe tö na noso Zerugi, ba tumbu-tumbu khönia ndraono, ono matua ba ono alawe. 24 Ba meno 29 fakhe Nakhori, ba tumbu khönia Dara. 25 Ba me no tumbu Dara andrö, ba 119 fakhe tö na noso Nakhori, ba tumbu-tumbu khönia ndraono, ono matua ba ono alawe.

 III. Iheta ia ba Guri Tara isaŵa Harana 

26 Ba me no 70 fakhe Dara, ba tumbu khönia Gaberamo ba Nakhori ba Harana.

27 Ba da'e nga'ötö Dara andrö: Ono Dara, ba Aberamo ba Nakhori ba Harana. 

28 Ba ono Harana Loti andrö. Ba si mate föna namania Tara Harana andrö, ba mbanuara andrö, ba Guri ba Galedaia.

29 Ba mangowalu ndra Aberamo Nakhori; töi wo'omo Gaberamo, ba Sara'i, ba töi wo'omo Nakhori, ba Milika, ono Harana andrö, ama ndra Milika Yisika. 

30 Ba si lö mo'ono Zara'i andrö.

31 Ba i'ohe nononia Aberamo Tara, awö Loti, ono nononia Harana andrö, awö numönönia Sara'i andrö, fo'omo nononia Aberamo, aheta ira ba Guri ba Galedaia, ba wanaŵa tanö Gana'ana. Ba larugi Harana, ba ahono ira ba da'ö.

32 Ba fa'anau noso Dara, ba 205 fakhe; ba mate Dara ba Harana.

Faza 12

I. Awu'a Gaberamo, awö Loti, laheta ira ba mbanuara 

1 Ba imane Yehowa khö Gaberamo: Heta'ö ba danömi ba ba dalifusöu ba ba nomo namau, ba ae ba danö ni'oroma'ögu khöu dania. 2 Ba ubali'ö soi sebua ndra'ugö, ba ufahowu'ö ndra'ugö ba u'ebua'ö döimö ba to bali howu-howu ndra'ugö. 3 ufahowu'ö zamahowu'ö ya'ugö, ba sangelifi ya'ugö, ba u'elifi göi, ba moroi khöu tefahowu'ö dania fefu soi ba guli danö.

4 Ba awu'a Gaberamo, i'o'ö niŵa'ö Yehowa khönia, ba fao khönia Loti. Ba no 75 fakhe Geberamo, me aheta ia ba Harana. 5 Ba i'ohe wo'omonia Sara'i Aberamo, awö Loti, ono dalifusönia, awö nibaya-bayara fefu, si so khöra, awö niha andrö (sangai halöŵö) nisöndrara ba Harana, ba laheta ira, ba we'amöi ba danö Gana'ana, ba larugi danö Gana'ana. 6 Ba itöröi danö andrö Aberamo, irugi mbanua Zikhema, irugi gatua More; ba me luo da'ö, ba Dawa Gana'ana zi so ba danö.

7 Ba i'oroma'ö ia khö Gaberamo Yehowa, imane khönia: Ba ma'uwumö ube'e danö andre! Ba ifa'anö naha wame'e sumange ba da'ö khö Yehowa, si no mangoroma'ö ya'ia khönia.

8 Ba ifa'ese ia föna, isaŵa hili tanö ba gatumbukha luo, i'otarai Mbetieli, ba da'ö itaru'ö nosenia, tobali tanö ba gaekhula Mbetieli ba tanö ba gatumbukha Ga'i, i'otarai zi so ia. Ba ifa'anö ba da'ö naha wame'e sumange khö Yehowa ba i'angaröfi li Yehowa.

9 Aefa da'ö, ba idou'ö-dou'ö ia Aberamo miraya.

Ba ma'uwumö ube'e danö andre!

 II. Lasaŵa danö Miserayi. Itimba khöra zi lö sökhi Lowalangi 

10 Ba itörö lofo danö andrö. Ba möi misi tou ba danö Miserayi Gaberamo, ba we'aso ba da'ö ma'ifu; noa sa abölö-bölö lofo ba danö.

11 Ba me no ahatö ira ba danö Miserayi, ba imane Aberamo khö wo'omonia Sara'i: Hiza, u'ila, wa no ira alawe si sökhi bawa ndra'ugö. 12 Ba na la'ila'ö dania Dawa Miserayi, ba lamane dania: Fo'omonia! ba labunu ndra'o, ba la'orifi ndra'ugö. 13 U'andrö khöu, öŵa'ö dania, akhigu ndra'ugö, ena'ö ohahau dödögu, börö ndra'ugö, fa aurido, börö ndra'ugö.

14 Ba me no irugi danö Miserayi Aberamo, ba la'ila Dawa Miserayi, wa no si sökhi sibai ndra'alawe andrö. 15 Ba me no la'ila ia kumandru sebua andrö khö Wara'o ba lasuno ia khö Wara'o, ba te'ohe ba gödo Wara'o ndra'alawe andrö.

16 Ba oböwö Wara'o khö Gaberamo, börö ndra'alawe, ba isöndra Aberamo mbiri-biri ba saŵi ba kalide ba sawuyu ono matua ba sawuyu ono alawe ba kalide si alawe ba ondra.

17 Ba ifatörö wamakao sebua Yehowa khö Wara'o ba ba zoroiyomonia, börö Zara'i, fo'omo Gaberamo.

18 Ba ifakaoni'ö Gaberamo Fara'o, imane: Hana wa ölau khögu da'ö? Hana wa lö öŵa'ö khögu, wa fo'omou? 19 Hana wa öŵa'ö: akhigu, fa tobali uhalö ia fo'omogu? Ba iada'e, ba hiza wo'omou, ohe ia ba fuli'ö! 20 Ba iŵa'ö niha Fara'o, khönia, ena'ö möi ira awöra ba lala, ba fao wo'omonia, awö fefu hadia ia khönia.

Faza 13

I. Ifuli iheta ia ba danö Miserayi Aberamo, no ebua howu-howu 

1 Ba möi miyaŵa Gaberamo, moroi ba danö Miserayi, awö wo'omonia, awö fefu hadia ia khönia, ba fao khönia göi Loti, lasaŵa danö si raya no. 2 Ba no ebua sibai gokhöta Gaberamo, he urifö ba he firö ba he ana'a. 3 Ba itohu-tohugö wofanönia, iheta ia si raya, isaŵa Mbetieli, irege zi so osenia no, ba gotaluara Mbetieli Ga'i, 4 irege zi so naha wame'e sumange no, nifa'anönia ba da'ö föna. Ba i'angaröfi li döi Yehowa Aberamo ba da'ö.

 II. Fabali ira Gaberamo Loti 

5 Ba khö Loti göi, si fao khö Gaberamo, ba so mbiri-biri ba saŵi ba ose. 6 Ba tebai itaha ira tanö, fa orudu-rudu manö ira mena'ö, me no oya sibai guriföra, tebai orudu manö ira.

7 Ba tobali fasoso-soso ira gubalo gurifö Gaberamo gubalo gurifö Loti. Ba so na göi Ndrawa Gana'ana ba danö ba Dawa Weresi, me luo da'ö.

8 Ba imane Aberamo khö Loti: Böi fasoso ita, ba böi fasoso ira gubalo khögu gubalo khöu, noa sa si fatalifusö ita. 9 Tenga no so fönau danö ma'afefu. Sökhi na öheta'ö khögu; na ba gabera zomasi'ö, ba ba gambölö möi ndra'o, ba na ba gambölö öŵa'ö, ba ba gabera ndra'o.

10 Ba ifaöga hörönia Loti, ba i'ila, tanö si lö ambö-ambö idanö ndraso Yoridano andrö ma'asagörö, me lö'ö na nidudugö Lowalangi Sodoma ba Gomora andrö, ba hulö kabu Yehowa, si mane tanö Miserayi, irugi Zoara andrö. 11 Ba ituyu khönia ndraso Yoridano andrö ma'asagörö Loti, ba maoso ia, isaŵa gatumbukha luo, ba tobali fabali ira.

12 Ba danö Gana'ana so Gaberamo, ba Loti, ba ba mbanua ba ndraso i'iagö, ba ifa'eze-eze nosenia, irugi Zodoma. 13 Ba si lö sökhi mbanua Zodoma andrö, fahöna horöra khö Yehowa.

Ba u'oya'ö ma'uwumö, irege fa'oya ngawua nene ba danö, fa tebai la'erai ma'uwumö, si mane fa'atebai wangerai ngawua nene ba danö.

 III. Ifuli ifabu'u linia khönia Lowalangi 

14 Ba imane Yehowa khö Gaberahamo, me no fabali Loti khönia: Faöga höröu ba faigi danö andrö fefu, i'otarai zi so'ö, miyöu ba miraya ba tanö ba gatumbukha ba tanö ba gaekhula. 15 Fefu danö andrö sa, ni'ilau, ba khöu ba ba ma'uwumö ube'e, si lö tebulö. 16 Ba u'oya'ö ma'uwumö, irege fa'oya ngawua nene ba danö, fa tebai la'erai ma'uwumö, si mane fa'atebai wangerai ngawua nene ba danö. 17 Faoso ba töröi danö, fa'anau ba fa'ebolo, khöu sa ube'e ia, tana khöu.

18  Ba ifa'ese nosenia Aberamo, irugi gatua Mamere ba tebato ia ba da'ö, ba Heberona andrö, ba ifa'anö naha wame'e sumange khö Yehowa.

Faza 14

I. Tesuŵo Zodoma ba tera'u Loti 

1 Ba me luo Garambeli, razo Zineara, ba maoso Gariokhi, razo Gelasara ba Kedoro La'omoro, razo Gelama ba Tidala, razo niha baero, lasuwö Mbera, 2 razo Zodoma ba Birisa, razo Gomora ba Sinaba, razo Gadama, ba Semeberi, razo Zebo'i ba razo Mbela, ya'ia Zo'ara andrö. 3 Da'ö fefu zorudu we'amöi ba ndraso Sidi andrö, ya'ia zilua asi sasi-asi ma'ökhö. 4 No mewelendrua fakhe ira barö mbawa Kedoro La'omoro andrö ba me aefa da'ö, ba laheta ira banuania.

5 Ba me no alua meweledölu fakhe, ba so Kedoro La'omoro, ba razo andrö, si möi awönia, ba la'alani mado Refa'i andrö ba Gasaroto Karanai, awö mado Zusi ba Hama, awö mado Gemi, ba ndraso ba Giriata'i,, 6 ba mado Hori ba hili Ze'ira andrö khöra, irugi Geli Farana, tanö ba gatumbukha luo, i'otarai danö si mate andrö. 7 Ba lafuli ira furi ba larugi Geni Misefa, ya'ia Kadesi, ba lasuwö danö Ndraono Gamaleki ma'asagörö, awö Ndraono Gamori ba Hazaso Tamara.

8 Ba maoso razo Zodoma ba razo Gomora ba razo Gadama ba razo Zebo'i ba razo Mbela, ya'ia Zoara andrö, lafa'anö ira ba wolau khöra ba zalo'o ba Zidi, 9 ba wolau khö Kedoro La'omoro andrö, razo Gelama, ba khö Didala, razo niha baero, ba khö Garambeli, razo Zineara, ba khö Gariokhi, razo Gelasara — daöfa razo udu zi dalima. 10 Ba ba ndraso Sidi andrö, ba no fahöna manö dögi zulumou. Ba me no tetimba furi razo Zodoma ba razo Gomora, ba ahöndrö ira ba da'ö, ba si tosai, ba moloi, lasaŵa hili.

11 Ba ahori lahalö nibaya-baya ba Zodoma ba ba Gomora ba balazora fefu, ba mofanö. 12 Ba la'oloi'ö göi Loti andrö, ono dalifusö Gaberamo, si no fatewu ba Zodoma, awö nibaya-bayania, ba mofanö.

 II. I'orifi Loti Aberamo 

13 Ba so zoloi, ba i'ombakha'ö khö Gaberamo andrö, mado Heberaio; ba gatua Ndraono Gamori Mamere, talifusö ndra Esikoli Aneri, so da'ö, ba si fa'awö khö Gaberamo da'ö no mege.

14 Ba me irongo Gaberamo, no lara'u dana nononia andrö ba no la'oloi'ö, ba ifa'anö niha andrö khönia, si no faduhu dödönia, si tumbu baomonia [sawuyu], 318, ba igohi zanuwö andrö, irege Dano.

15 Ba ibarigö niha andrö khönia ba lahawui zanuwö, ba zi bongi, ba te'ala labe'e ba lagohi, irege Hoba, yöu Ndramaseko.

16 Ba i'ohe mangawuli [Aberamo] fefu nibaya-baya, ba he Loti göi, tana nononia, awö nibaya-bayania, i'ohe mangawuli, awö ndra'alawe, awö niha sato ni'oloi'ö.

 III. Ifahowu'ö Gaberamo Melekhisede andrö 

17 Ba no te'ala Kedoro La'omoro andrö, awö razo andrö si fao khönia, ibe'e Aberamo, ba ifuli ia, ba ifaondragö ia razo Zodoma ba ndraso Zawe, ya'ia ndraso razo andrö.

18 Ba i'ohe baero roti ba agu Melekhisede, razo Zalema, ere Lowalangi Fondrege Zalaŵa da'ö. 19 Ba ifahowu'ö Gaberamo, imane: Ya'ifahowu'ö Gaberamo Lowalangi Fondrege Zalaŵa, samazökhi banua si yaŵa, awö danö! 20 Ba nisuno Lowalangi Fondrege Zalaŵa, si no mame'e ba dangau emaliu. Ba ibe'e khönia Aberamo zambua ni'ofulu fefu hadia ia.

21 Ba imane razo Zodoma khö Gaberamo: Niha andrö be'e khögu, ba nibaya-baya andrö, ba halö khöu.

22 Ba imane Aberamo khö razo Zodoma: ufazaŵa dangagu khö Yehowa, Lowalangi Fondrege Zalaŵa, samazökhi banua si yaŵa, awö danö: 23 Sara bana fanagu ba sara böbö mbadagahe ba hadia ia fefu zi so khöu, ba lö uhalö, fa böi öŵa'ö, no öfo'ana'a Gaberamo. 24 Alakha lö khögu! Ha ni'a nono matua andrö ba tana ba niha andrö, si no möi awögu, Aneri ba Esikoli ba Mamere — akha mo'urakha ira!

Faza 15

I. Mangandrö ono Gaberamo. Amabu'ula li Lowalangi 

1 Ba me no aefa da'ö no mege, ba humede Yehowa khö Gaberamo, ba gangilata, imane: Böi ata'u ndra'ugö, Aberamo; baluseu ndra'o, luou, ba börö zebua.

2 Ba imane Aberamo: He So'aya Yehowa, hadia nibe'eu khögu? mowaö-waö manö ndra'o ba lö onogu, ba sanema ondröitagu dania, ba Eliezeri andrö, banua Ndramaseko. 3 Ba imane na Aberamo: Lö'ö sa nibe'eu khögu nga'ötö, ba tobali sanema ondröitagu, ba sawuyu baomogu.

4 Ba humede khönia Yehowa, imane: Tenga sanema ondröitamö da'ö, si otarai nösiu dania, da'ö zanema ondröitamö.

5 Ba i'ohe ia baero baewali ba imane: Faigi mbanua si yaŵa ba erai ndröfi; hadia, ö'ila maö ö'erai? Ba imane na khönia: Si manö [wa'oya] ma'uwumö dania.

6 Ba faduhu dödönia khö Yehowa, ba ibe'e fa'atulö dödönia da'ö Yehowa.

 II. Fangaro amabu'ula li andrö ba fangombakha si göna ma'uwu Gaberamo dania 

7 Ba imane khönia: Yehowa ndra'odo si no mangeheta ya'ugö ba Guri, ba Galedaia, ba wame'e tana khöu tanö da'e.

8 Ba imane: He So'aya, Yehowa! heza oroma khögu, wa okhötagu dania?

9 Ba imane khönia Yehowa: Halö khögu zaŵi si no medölu fakhe ba nambi si medölu fakhe ba si matua mbiri-biri si medölu fakhe ba sambua wune ba sambua nono marafadi.

10 Ba ihalö khönia da'ö fefu ba idozigö ibago dalu ba ifatahö zi tamba-tambai; ba fofo andrö, ba lö isila. 11 Ba aekhu moyo ba nagole andrö; ba itaboi ira Aberamo.

12 Ba me aekhu-aekhu luo, ba ihawui Gaberamo femörö sabölö ba fa'ata'u; ihawui ia fa'ogömi-gömi sabe'e.

13 Ba imane [Yehowa] khö Gaberamo: Böi zi lö örongo, wa si fatewu ba danö si tenga tanöra ma'uwumö dania ba sawuyu ira ba da'ö ba lafakao sibai ira niha andrö, öfa ngaotu fakhe wa'ara. 14 Ba soi andrö göi, si möi ira sawuyu, ba uhuku, ba awena dania aefa ira, ebua la'ohe ana'a. 15 Ba ya'ugö, ba sohahau tödö, irege orudu'ö khö ndra tuau; ba wa'atua omasiö teko'o ndra'ugö. 16 Ba öfa nga'ötöra, ba mangawuli ira ba da'e; lö'ö na sa afönu zu'a-su'a horö Ndraono Gamori.

17 Ba me no aekhu luo, me no ogömi-gömi sibai, ba so zimbo, hulö zimbo zino wa'u ba sulu, sanörö nisila no mege.

18 Me luo da'ö fawu'u li Yehowa khö Gaberamo, imane: Ba ma'uwumö ube'e danö andre, i'otarai nidanö Miserayi andrö, irugi nidanö sebua andrö, Oiferati, 19 tanö Ndraono Geni ba tanö Ndraono Genisi ba tanö Ndraono Gadamoni, 20 ba tanö Ndraono Kheti ba tanö Ndraono Weresi ba tanö Ndraono Refati ba 21 tanö Ndraono Gamori ba tanö Ndrawa Gana'ana ba tanö Ndraono Girigasi ba tanö Ndraono Yebusi.

Faza 16

Ihalö dongania Hagara andrö Aberamo ba foloi Hagara 

1 Ba lö so'ono Gaberamo, khö wo'omonia Sara'i andrö; ba so khönia zawuyu, ono alawe, Dawa Miserayi, Hagara döi.

2 Ba imane Sara'i khö Gaberamo: Me lö'ö sa nibe'e Yehowa khögu ono, ba hana na orudu ndra'ugö khö zawuyugu yomo andrö, ma falukhado nono khönia!

Ba i'o'ö niŵa'ö Zara'i Aberamo.

3 Ba ihalö zawuyunia yomo andrö, Hagara, Dawa Miserayi, Sara'i, fo'omo Gaberamo, ba ibe'e donga wo'omonia Aberamo, me no mewulu fakhe Gaberamo ba danö Gana'ana.

4 Ba orudu ia khö Hagara andrö, ba manabina. Ba me i'ila, no manabina ia, ba lö ba dödönia sa'ae sokhö ya'ia.

5 Ba imane Sara'i khö Gaberamo: Horöu wa falukhado wango'aya. Ya'odo zolulu khöu sawuyugu yomo andrö, ba iya'e, me i'ila no manabina ia, ba lö'ö sa'ae ba dödönia ya'odo. Yamufaigi lala khöda Yehowa.

6 Ba imane Aberamo khö Zara'i: Ba dangau atö so zawuyumö; si so ba dödöu lau khönia!

Ba ifakao ia Sara'i, irege moloi.

7 Ba falukha khönia mala'ika Yehowa, ba zinga gumbu ba danö si mate, umbu ba ngai lala ba Zuri. 8 Ba imane: He Hagara, sawuyu Zara'i! he ö'otarai ba heza moi'ö?

Imane: Soloi ndra'o khö Zara'i andrö, sokhö ya'odo.

9 Ba imane khönia mala'ika Yehowa andrö: Fuli'ö khö zokhö ya'ugö andrö, ba o'ö niŵa'önia. 10 Ba imane na khönia mala'ika Yehowa andrö: Oya sibai ma'uwumö dania ube'e, irege tebai te'erai wa'oya. 11 Ba imane na khönia mala'ika Yehowa andrö: Si no manabina ndra'ugö ba tumbu dania khöu nono matua, ba öbe'e töinia Zima'eli, me no ifondrondrongo [wangarö-ngaröu ba] wamakaomö andrö Yehowa. 12 Ba ya'ia andrö, ba niha si hulö galide gatua — dozi niha bö'ö fa'udu ia, ba si fa'udu khönia zui niha bö'ö fefu — ba ihöndrögö dania fefu zahatö khönia.

13 Ba ibe'e töi Yehowa andrö, sihede khönia: "Lowalangi soroma ndra'ugö!" Imane sa: Hadia, noa göi anehedo zamaigi-maigi ya'odo andrö?

14 Andrö wa labe'e töi gumbu andrö: "umbu zauri andrö, samaigi ya'odo"; ba gotaluara Gadesi Mbaredi so.

15 Ba mo'ono Hagara khö Gaberamo, ono matua. Ba Sima'eli ibe'e töi nono andrö Aberamo, töi nono andrö si no tumbu khönia khö Hagara. 16 Ba ŵalu ngafulu a önö fakhe Gaberamo, me tumbu khönia Zima'eli andrö, khö Hagara.

Faza 17

I. Ifuli ifabu'u linia khö Gaberamo Lowalangi. Ifalalini döi Gaberamo 

1 Ba me no 99 fakhe Gaberamo, ba i'oroma'ö ia Yehowa khö Gaberamo, imane khönia: Lowalangi si lö ambö fa'abölö ndra'o, fönagu törö lalau ba ya'atulö ndra'ugö, 2 ba fawu'u li ita, ba oya sibai dania ma'uwumö ube'e.

3 Ba ifalögu tou ia Aberamo, ba humede khönia Lowalangi, imane: 4 Ya'odo zi no fawu'u li khöu, wa furugö ŵalo soi ndra'ugö dania. 5 Ba böi sa'ae Aberamo döimö, Aberahamo döiu sa'ae. Furugö ŵalo soi sa ube'e ndra'ugö.  6 Ba ato sibai dania ma'uwumö ube'e, tobali mosoi dania ira, razo na'i dania ösa ma'uwumö. 7 Ba fawu'u li ndra'o khöu ba ba ma'uwumö furiu, ba nga'ötöra andrö, fawu'usa li si lö tebulö, irugi zi lö aetu, fa Lowalangiu ndra'odo ba Lowalangi ma'uwumö furiu. 8 Ba khöu ba ba ma'uwumö furiu ube'e danö andre, ba zi so'ö si fatewu iada'e, tanö Gana'ana ma'asagörö, ube'e okhötami si lö tebulö, ba Lowalangira ndra'odo. 9 Ba imane Lowalangi khö Gaberahamo: Ba ya'ugö, böi böhöli wawu'usa li andrö khögu, ya'ugö andre ba ma'uwumö furiu, ba nga'ötöra andrö.

 II. Tandra wawu'usa li wamoto andrö 

10 Da'ö wawu'usa li si lö tola miböhöli, fawu'usa li khögu khömi ba ba ma'uwumö furiu: fefu motöi matua ba khömi, ba niboto. 11 uli khömi niboto ba ya da'ö dandra wawu'usa li khöda. 12 Na no fitu bongi wa'ebua, ba niboto fefu motöi matua ba khömi, ha uga nga'ötömi, he si tumbu yomo ba he nihöli ba niha bö'ö, si tenga ya'ami. 13 Niboto zi tumbu baomou ba he nihöliu ana'a, ena'ö tobali oroma ba nösimi wawu'usa li andrö khögu, fawu'usa li sirugi si lö aetu. 14 Ba niha si lö muboto, si lö muboto uli — ba nihori ba niwania zi manö, no adudu wawu'usa li andrö khögu, ibe'e.

 III. Tefalalini göi döi Zara'i ba tefabu'u Giza'aki 

15 Ba imane na Lowalangi khö Gaberahamo: Böi sa'ae be'e töi wo'omou Sara'i andrö Zara'i; Sara sa'ae döinia. 16 Ba ufahowu'ö ia ba ube'e bualagu khöu nono matua, khönia, ufahowu'ö ia ba ya awe soi ia dania; samatörö soi niha dania ma'uwunia ösa.

17 Ba ifalögu tou ia Aberahamo ba ma'iki, imane sa dödönia: Hadia, mo'ono maö zi zi no 100 fakhe fa'atua, ba mo'ono Zara, si no 90 fakhe?

18 Ba imane Aberahamo khö Lowalangi: Ena'ö na auri manö Zima'eli andrö fönau!

19 Ba imane Lowalangi: Böi! Fo'omou Sara andrö zo'ono khöu ono matua, ba öbe'e töi nono andrö Giza'aki, ba fawu'u li ndra'odo khönia, fawu'usa li sirugi si lö aetu, khö ma'uwuna furinia. 20 Ba he ba khö Zima'eli andrö, ba ufondrondrongo göi wangandröu; ufahowu'ö ia ba ufonga'ötö ia, oya sibai ma'uwunia, ube'e. Felendrua zalaŵa nga'ötönia dania, ba soi sebua ma'uwunia ube'e. 21 Ba fawu'usa li andrö khögu, ba khö Giza'aki andrö utandrösaigö, si tumbu dania khöu, khö Zara, mane furi.

22 Ba me no awai huhuo Lowalangi khönia, ba numalö miyaŵa ia, iröi Gaberahamo.

 IV. Famalua famoto 

23 Ba ihalö nononia Sima'eli Aberahamo, awö dozi si no tumbu baomonia ba dozi nihölinia ana'a, fefu motöi matua ba zi so yomo khö Gaberahamo, ba iboto gulira, me luo da'ö, i'o'ö niŵa'ö Lowalangi khönia.

24 Ba no 99 fakhe Gaberahamo, me teboto gulinia. 25 Ba 13 fakhe Zima'eli, me teboto gulinia. 26 Ba me luo da'ö, ba teboto Gaberahamo ba ononia Sima'eli; ba si so yomo khönia fefu, 27 he si tumbu baomonia, ba he nihölinia ana'a ba niha bö'ö, ba teboto awönia.

Faza 18

I. I'oroma'ö ia Yehowa khö Gaberahamo 

1 Ba i'oroma'ö ia khönia Yehowa, ba gatua Mamere andrö, me dumadao ia ba mbawandruhö nose, me hino wa'aukhu zino.
2 Me ifaöga hörönia, ba hiza niha, datölu, si so fönania; ba me i'ila ira, ba fagohi ia, i'oroi mbawandruhö nose, ifaondragö ira, ba ifaöndrö ia, irege danö tou.
3 Ba imane: He Tuha, na no atö falukhado ma'ifu wa'ebua dödöu, wamaigiu, ba böi atö talu'i zawuyumö andre!
4 Dalabe'e nidanö ma'ifu, ena'ö misasai gahemi; ba midadao ba lumö geu andre,
5 ba da'uhalö khömi zambawa kue, ena'ö mi'abe'e'ö ami, ba dania, ba hana na mitohugö wofanö. Andrö sa mitörö zawuyumi andre.

Ba lamane: Lau niŵaöu andrö!

6 Ba fagohi Gaberahamo, isaŵa nose, khö Zara, imane: Ta'i-ta'i, halö hamo, tölu hinaoya, faruka ba fazökhi kue!

7 Ba idölö ia ba zaŵi Aberahamo, ihalö nono zaŵi sawuyu-wuyu ba ibe'e ba danga zangai halöwö ba i'aliogö da'ö wangasosoi.

8 Ba ihalö matega ba susu Aberahamo ba saŵi andrö, ni'asiwainia, ba ifa'oli göra; ba ya'ia zangai-ngai hadia zoguna khöra, ba da'ö, ba lumö geu, me manga ira.

 II. Tefabu'u khö Zara wa'atumbu Giza'aki ba lö faduhu dödönia 

9 Ba lamane khönia: Heza so wo'omou Sara?

Imane: Hiza baose.

10 Ba imane: ufulido khöu, ba ndröfia, mane furi, ba no so nono khö wo'omou Sara.

Ba ifondrongo-ndrongo Sara, ba gero mbawandruhö nose; furinia da'ö.
11 Ba Aberahamo ba Sara, ba no satua sa'ae, no numalö ndröfi, ba khö Zara, ba tenga sa'ae si mane ba ndra'alawe bö'ö.
12 Ba ma'iki Zara tödönia, imane dödönia: Hadia, me no saleu ndra'odo, ba hadia, somasi ira matua na ndra'o? ba no satua atö göi wo'omogu,

13 Ba imane Yehowa khö Gaberahamo: Hadia atö, wa ma'iki Zara, ba hana wa imane dödönia: Hadia si ndruhu tola so'ono ndra'o, me no satua ndra'odo?
14 Hadia, so hadia zi tebai khö Yehowa? Na mane furi, ba ndröfia, ba ufulido khöu, ba no so nono khö Zara!

15 Ba i'osilö'ögö Sara, imane: Lö sa'ikido; Ata'u sa'ae ia.

Ba imane: Tenga, noa sa ma'iki'ö.

 III. Te'ombakha'ö zi göna Zodoma andrö dania ba fangandrö Gaberahamo salahira 

16 Ba maoso niha andrö, mangefa ira ba da'ö, ba lafaigi mitou Zodoma — ba fao khöra Gaberahamo, awöra ba lala.

17 Ba imane Yehowa: Hadia, ubini'ö khö Gaberahamo zadölö ulau?
18 Ba soi sebua, sato sibai, sa atö dania nga'ötö Gaberahamo, ba moroi khönia, wa tefahowu'ö fefu soi ba guli danö
19 Noa sa utuyu ia, ena'ö iŵa'ö khö nononia ba ba zoroiyomonia fefu, furinia, wanörö lala andrö khö Yehowa, wolau sadölö ba satulö, ena'ö ifatörö khö Gaberahamo, nifabu'unia khönia.

20 Ba imane Yehowa: Turia Zodoma ba turia Gomora andrö, ba no ebua; ba horöra, ba si ndruhu, ba sebua sibai!
21 Andrö möido mitou, ba wamaigi, na duhu dozi zolau da'ö, si mane duriara andrö, si no terongo khögu, ba na faya; omasido u'ila!

22 Ba mofanö niha andrö, lasaŵa Zodoma, ba tebato na ba da'ö Gaberahamo, khö Yehowa.

Ba imane: Böi öfönu, Tuha, na uŵa'ö na, hatö zi samuza andre: Ma falukha zi dafulu bakha. Ba imane: Lö ufakiko ira, börö zi dafulu andrö.

23 Ba ihatö'ö ia Aberahamo, ba imane: Hadia, öfarahugö wamakiko si lö horö, awö zi so horö?
24 Ma dania lima wulu zi lö horö, ba mbanua andrö? Hadia, öfakiko da'ö göi, ba lö'ö sa öhakhösi tödö mbanua andrö, börö zi lima wulu andrö, si lö horö, si so ba mbanua bakha?
25 Ya'aröu khöu wolau si manö, wa öfarahugö ba zi so horö zi lö horö, wamunu ya'ira, fa faoma nifatörö, he ba zi lö horö, ba he ba zi so horö. Ya'aröu khöu da'ö! Hadia, tenga satulö, ilau sanguhuku uli danö ma'asagörö andrö?

26 Ba imane Yehowa: Na usöndra ena'ö zi lima wulu si lö horö, ba Zodoma, ba mbanua, ba uhakhösi tödö mbanua ma'asambua, börö ira andrö.

27 Ba itohugö Aberahamo, imane: Hiza sa, lö ata'udo muhede khöu, he ŵa'ae no tanö ba awu ndra'odo.
28 Ma dania lima ambö lima wulu zi lö horö andrö, ba hadia, öfakiko mbanua andrö ma'asambua börö zi lima andrö?

Ba imane: Lö ufakiko ira, na usöndra zi öfa wulu a lima bakha.

29 Ba itohugö na wehede khönia, imane: Ma dania falukha zi öfa wulu bakha.

Ba imane: Lö ufalua, ba zi öfa wulu andrö.

30 Ba imane Aberahamo: He Tuha, böi ofönu, na uŵa'ö na. Ma dania tölu ngafulu zi so bakha.

Ba imane: Lö ufalua, na usöndra zi tölu ngafulu.

31 Ba imane: He Tuha, lö sata'u ndra'o muhede khöu; ma dania falukha zi dua wulu bakha.

Ba imane: Lö ufakiko ira, börö zi dua wulu andrö.

32 Ba imane: Böi öfönu, Tuha, na uŵa'ö na, hatö zi samuza andre: Ma falukha zi dafulu bakha.

Ba imane: Lö ufakiko ira, börö zi dafulu andrö.

33 Ba mofanö Yehowa, me no i'o'ozui huhuo andrö khö Gaberahamo; ba ifuli ia khöra Aberahamo.

Faza 19

I. Möi tome Loti mala'ika andrö. Horö mbanua Zodoma 

1 Ba larugi Zodoma mala'ika andrö si darua, me tanö owi.

Ba no dumadao Loti barö mbawa göli Zodoma. Ba me i'ila ira, ba maoso ia, ifaondragö ira ba ifaöndrö ia, irege danö tou.
2 Ba imane: He Tua, mi'ae yomo ba nomo zawuyumi, ba wemörö, ba misasai gahemi; ba mahemolu mbanua, ba hana na mofanö ami.

Ba lamane: Lö'ö, baewali soga bongi.

3 Ba iforege khöra, irege fao ira khönia, irege möi baomonia. Ba ihalö göra, ba ifazökhi kue, si lö mu'aisöni, ba manga ira.

4 Ba lö si mörö ira na, ba lafasui nomo ira matua mbanuara andrö, banua Zodoma andrö, he ono matua, ba he satua, samba banua manö, lahurufai.

5 Mu'ao ira khö Loti, lamane khönia: Heza so niha andrö, si no möi yomo khöu bongi? Ohe baero ira khöma, ena'ö oruduga khöra.

6 Ba möi tou khöra Loti — ba bawandruhö, ba ikusi furinia —
7 Ba imane: He ga'a! Böi manao horö ami! Hiza!
8 Dombua khögu nono alawe, si lö irai mangila ira matua; da'ö ube'e baero khömi, ba hana na milau khöra zomasi ami. Ba lö tola milau hadia ia ba niha andrö, me no atö möi ira ba lumö zagö khögu.

9 Ba lamane: Fa'ese'ö! lamane: Ha samö-samösa ia, si möi fatewu ba da'e, ba lö aetu idegu-degu ita. Ba damalau khöu zabölö-bölö, moroi ba nilauma khöra ena'ö!

Ba ladegeni ira khö Loti andrö; so ira, ba wamoto bawandruhö.

10 Ba la'oro'ö dangara moroi yomo niha no mege, lasöbi yomo khöra Loti ba lakusi mbawandruhö. 11 Ba lahawui bösi niha andrö, si so tou, he iraono ba he satua, tobali la'alu-alui manö mbawandruhö, ba lö lasöndra..

 II. Fangorifi Loti 

12 Ba lamane niha no mege khö Loti: Hadia, so khöu na ba da'e, ha niha? umönöu ba ma onou matua ba ma onou alawe ba ha niha na tana khöu, ba mbanua andre, ba ohe misa!
13 Mafakiko sa mbanua da'e, me no te'adugö sibai ira khö Yehowa; andrö ifatenge ndra'aga Yehowa, ba wamakiko ya'ira.

14 Ba möi tou Loti, humede ia ba numönönia, sangai ononia ena'ö, imane: Milabu, miheta ami ba da'e! Ifakiko sa'ae mbanua da'e Yehowa!

Ba labali budenia khöra umönönia andrö.

15 Ba me ibörötaigö moluo, ba lafangaösö Loti mala'ika andrö, lamane: Labu, ohe wo'omou ba onou andrö si dombua, si so ba da'e, fa böi tetiko ndra'ugö göi ba horö mbanua andre!
16 Ba me arörö-rörö ia na, ba latuyu da'ionia niha andrö, fabaya fo'omonia ba ononia andrö si dombua, me no edöna i'orifi ia Yehowa, la'ohe baero ba laröi ia ba da'ö baero mbanua.

17 Ba ba wolohe ya'ira baero, ba lamane: Orifi'ö, nosou mbalazi! Böi bali'ögö furi ba böi badugö'ö heza, ba ndraso. Ba hili orifi'ö, fa böi fao ndra'ugö ba wa'atekiko!

18 Ba imane khöra Loti: Böi, Tua!
19 Noa sa atö isöndra wa'ebua dödö sawuyumö, wamaigiu, tobali no ebua wa'ahakhö dödöu khögu, ba no ö'orifido; ba tebai moloi ndra'o ba hili; ma dania so zi göna ndra'o, famunugu.
20 Hiza mbanua, si no ahatö, si tola usaŵa; ba no side-ide, da'ö zomasido usaŵa — noa sa atö side-ide ia — ena'ö aurido.

21 Ba imane khönia: Hiza, ba da'ö göi u'o'ö khöu, ba lö ufakiko mbanua andrö niŵa'öu.
22 Ta'i-ta'i, saŵa daö; lö'ö sa u'ila ulau hadia ia, balazi no örugi. Andrö wa labe'e töi mbanua andrö Zoara (side-ide).
23 Ba no tumbu luo ba guli danö, me irugi Zoara Loti.

 III. Fa'ahöndrö Zodoma, fabaya si fasui 

24 Ba aekhu dalö balera ba alitö ba Zodoma ba ba Gomora, ibe'e Yehowa, moroi yaŵa ba mbanua,
25 idudugö mbanua andrö, fabaya tanö tou, tefarahu ndraso andrö ma'asagörö, awö niha, banua da'ö, awö zinanö ba danö andrö.

26 Ba ibali'ö ia furi, ba wamaigi, fo'omo Loti, furinia, ba tobali kara mo'asio..

27 Ba mahemolu ö, ba ihulö wongi Aberahamo, we'amöi ba zi so ia mege, khö Yehowa. 28 Ba me ifaigi mitou Zodoma ba Gomora, awö ndraso andrö ma'asagörö, ba i'ila, numalö yaŵa zimbo, moroi ba danö andrö, hulö zimbo zino wa'u.

29 Ba me idudugö Lowalangi mbanua ba ndraso andrö, ba itörö tödö Lowalangi Gaberahamo andrö, ba ifasao misa Loti, iheta ba wa'adudu andrö, me idudugö mbanua andrö, fabaya tanö tou, banua si so Loti mege.

 IV. Horö Loti khö nononia alawe 

30 Ba ifuli iheta ia ba Zoara Loti, isaŵa miyaŵa ba i'iagö hili, awö nononia alawe andrö, si dombua; ata'u sa'ae ia, ba Zoara soso ia; ba dögi narö hili nahiania, awö nononia andrö si dombua.

31 Ba imane si a'a khö nakhinia: Satua sa'ae namada, ba lö niha ba guli danö, sorudu khöda ena'ö, si mane huku ba guli danö ma'afefu. 32 Tabu, datafabadugö nagu khö namada, ba orudu mörö ita khönia, ena'ö lö aetu nga'ötöda ibe'e amada.

33 Ba latema lafabadugö nagu khö namara, ba zi bongi andrö; ba möi si bakha zi a'a, orudu mörö ia khö namara. Ba lö i'ila, me ifadölö tou ia, ba lö'ö göi i'ila, me maaso.

34 Ba mahemolu mbanua, ba imane si a'a andrö khö nakhinia: Noa sa orudu mörö ndra'o khö namada; tafuli tafabadugö khönia nagu, bongi dania göi; ba ae si bakha ba förö ba ngainia, ena'ö lö aetu nga'ötöda ibe'e amada.

35 Ba lafuli lafabadugö nagu khö namara, ba zi bongi andrö göi; ba möi mörö ba ngainia zi akhi. Ba lö i'ila, me ifadölö ia ba he me maoso ia.

36 Ba tobali manabina nono Loti andrö, ma'adombua, khö namara. 37 Ba madono zi a'a, ono matua, ba ibe'e töi nononia andrö Moabi; da'ö wurugö Ndraono Moabi andrö ma'ökhö. 38 Ba si akhi göi, ba madono göi, ono matua, ba ibe'e töinia Gamoni; da'ö wurugö Ndraono Gamoni ma'ökhö.

Faza 20

I. Isaŵa Gerara Aberahamo 

1 Ba iheta ia ba da'ö Aberahamo, isaŵa danö si raya, ba gotaluara Gadesi Zuri i'iagö, ba Gerara.
2 Ba ba khö wo'omonia Sara, ba imane: Akhigu!

Ba ifatenge Abimelekhi, razo Gerara, ifahalö'ö Zara.

3 Ba möi khö Gabimelekhi Lowalangi, ba wangifi, ba zi bongi, imane khönia: Si mate ndra'ugö, börö ndra'alawe andrö, nihalöu, me no donga zodonga.

4 Ba lö sorudu khönia Gabimelekhi; ba imane: He So'aya! zumöi öbunu zi lö horö!
5 Ba noa sa ya'ia zanguma'ö khögu: Akhigu! Ba si manö göi ndra'alawe, no imane: Ga'agu! Sadölö dödögu ba si lö sala dangagu ba wolaugu andrö khönia.

6 Ba imane khönia Lowalangi, ba wangifi: Ba ya'odo göi, u'ila sa, wa no sadölö tödö ndra'ugö, wolau si manö, ba no ya'o zanimba khöu wamazökhi horö khögu mena'ö; andrö lö utehe öbabaya ia.
7 Ba fuli sa'ae ba zodonga ndrongania, noa sa sama'ele'ö ia, ba akha mangandrö ia salahiu, ena'ö auri ndra'ugö; ba na lö öfuli, ba ya'aboto ba dödöu, wa si mate ndra'ugö, fabaya fefu däna khöu.

Ba ya'odo göi, u'ila sa, wa no sadölö tödö ndra'ugö, wolau si manö, ba no ya'o zanimba khöu wamazökhi horö khögu mena'ö; andrö lö utehe öbabaya ia.

 II. Huhuo Gabimelekhi andrö khö Gaberahamo 

8 Ba mahemolu ö, ba ihulö wongi Abimelekhi, wehede ba zawuyunia fefu, ba idunö-dunö khöra fefu, he wisa mege; ba ata'u sibai niha andrö.

9 Ba ifakaoni'ö Gaberahamo Abimelekhi, imane khönia: Hadia wolaumö khöma! Hadia horögu khöu, wa öfatörö khögu ba ba mbanuagu fefu horö sebua andrö! Si tebai manö telau mena'ö, ba no ölau khögu.
10 Ba imane na Abimelekhi khö Gaberahamo: Hadia daniu wolau si manö?

11 Ba imane Aberahamo: Me no umane dödögu: Te sa lö falukha wangata'ufi Lowalangi ba mbanua andrö, ba labunu sa'ae ndra'odo, börö wo'omogu andrö.
12 Ba si ndruhu sa göi akhigu ia, ono namagu — ha fa tenga ono ninagu, ba no uhalö ia.

13 Me iŵa'ö khögu Lowalangi, ahetado ba khöma, möido ba danö bö'ö, ba umane khönia: Da'ö ölau, fa'omasiu ndra'odo: gofu heza tarugi dania, ba öŵa'ö ga'au ndra'odo.

14 Ba ihalö mbiri-biri ba saŵi ba sawuyu ono matua ba sawuyu ono alawe Abimelekhi, ba ibe'e khö Gaberahamo; ba ifuli göi khönia wo'omonia Sara.

15 Ba imane Abimelekhi: Hiza fönau danögu; heza zomasi'ö, ba da'ö iagö.
16 Ba imane khö Zara: Hiza, ube'e ba danga ga'au zi hönö rufia, zosi-zosi khöu da'ö ba zi so ba ngaiu, fefu, tobali lö horöu ba niha fefu.

17 Ba mangandrö Gaberahamo khö Lowalangi, salahi Gabimelekhi, ba ifadöhö wökhönia Lowalangi, ba fökhö wo'omonia ba fökhö zawuyunia ira alawe, fa mo'ono'ono ira.
18 Noa sa ifaulugö Yehowa wokusi talu ndra'alawe ba nomo Gabimelekhi fefu, börö Zara andrö, fo'omo Gaberahamo.

Faza 21

I. Fa'atumbu Giza'aki 

1 Ba no ifatörö khö Zara Yehowa nifabu'unia; ilau khönia niŵa'önia Yehowa.
2 Ba manabina Zara ba mo'ono khö Gaberahamo, ba wa'atuaniä, ono matua, ba ginötö andrö, niŵa'ö Lowalangi.

3 Ba ibe'e töi nononia Giza'aki Aberahamo, töi nono sawena tumbu andrö khönia khö Zara.
4 Ba iboto nononia Iza'aki Aberahamo, me no fitu bongi, i'o'ö niŵa'ö Lowalangi khönia.

5 Ba no otu fakhe Gaberahamo, me tumbu khönia nononia Iza'aki andrö.

6 Ba imane Sara: Fama'iki nilau Lowalangi khögu; dozi ha niha zamondrongo, ba la'igi-igi'ö ndra'odo.
7 Ba imane na: Ha niha zirai möi ba dödö, khö Gaberahamo andrö, wa samaenu ono na dania Zara! Ba noa sa mo'onodo khönia, ba wa'atuania.

8 Ba manöi nono andrö ba aefa ba mbagi zusu; ba ibe'e gö niha, Aberahamo, ebua ihalö, me luo aefa ba mbagi zusu Giza'aki.

 II. Fanibo Sima'eli 

9 Ba me i'ila Sara nono Hagara andrö, Dawa Miserayi, ononia khö Gaberahamo, wa saiki-iki ia,
10 ba imane khö Gaberahamo: Fofanö zawuyu andrö, awö nononia; lö'ö sa tola manema ondröita dania nono zawuyu andrö, awö nonogu Iza'aki.

11 Ba fatuwu sibai da'ö khö Gaberahamo, börö nononia andrö.

12 Ba imane Lowalangi khö Gaberahamo: Böi abua khöu ba nono andrö ba ba zawuyumö andrö; ahori ö'o'ö ni'andrö Zara khöu; ha sa ma'uwu Giza'aki dania, niŵa'ö sindruhu nga'ötöu.
13 Ba he ono zawuyu andrö göi, ba soi sebua dania ube'e, me no onou.

14 Ba mamahemolu ö, ba ihulö wongi Aberahamo, ihalö roti ba sara asoa nidanö, ibe'e khö Hagara, ba ifalu'igö khönia nono, ba ifofanö.

Ba mofanö ia ba elungu-lungu ia ba danö si mate ba Mbereseba.

15 Ba me no ahori nidanö ba nasoa, ba itibo'ö tou ba mbörö da'uli nono,
16 ba möi ia dumadao ba zi tambai, mato ikhamö ono wana wa'aröu; imane sa: Tebai unehegö wa'amate nono! Andrö i'aröu'ö ia ma'ifu; ba ibörötaigö me'e nono.

 III. Amabu'ula li Lowalangi khö Hagara 

17 Ba me irongo Lowalangi we'e nono, ba mu'ao mala'ika Lowalangi khö Hagara, moroi ba mbanua si yaŵa, imane khönia: Hadia khöu, Hagara? Böi busi dödöu! No irongo Lowalangi we'e nono andrö, ba zi so ia.
18 Ae fazaŵa nono ba ohe dangania, tobali soi sebua sa ia ube'e.

19 Ba ibokai hörönia Lowalangi, ba i'ila gumbu nidanö. Ba möi ia, ifo'ösi nasoa idanö, ba ifabadugö khö nono.

20 Ba itolo nono andrö Lowalangi; manöi ia, ba ba danö si mate soso ia ba tobali sonekhe fafanata.
21 Ba danö si mate Farana i'iagö, ba ifangowalu ia inania, moroi ba danö Miserayi.

 IV. Fawu'u li ira Gabimelekhi Gaberahamo 

22 Ba me luo da'ö, ba lamane khö Gaberahamo Abimelekhi no ba kumandra andrö khönia, Fikholo: Itolo-tolo'ö Lowalangi ba nilaumö fefu.
23 Andrö ae ba hölu khögu iya'e ba da'e, ba Lowalangi, wa lö'ö manö falimo ndra'ugö khögu ba he ba dana khögu, si mane ya'odo, me no si fahuwu ndra'o khöu, ba no si fahuwu khögu göi ndra'ugö ba ba zi so ba danö andre fefu, ba zi soso ndra'ugö si fatewu.

24 Ba imane Aberahamo: Möido ba hölu. 

25 Ba isekhegö Gabimelekhi Aberahamo, ba mba'a nidanö andrö, ni'okhögö zawuyu Gabimelekhi, ni'anösö'ö.
26 Ba imane Abimelekhi: Lö u'ila, ha niha zolau da'ö; lö hadia ia ni'ombakha'öu khögu, ba lö'ö göi nirongogu ya'ia, irege ma'ökhö.

27 Ba ihalö mbiri-biri ba saŵi Aberahamo, ibe'e khö Gabimelekhi, ba fawu'u li ira.
28 Ba i'oniagö zi fitu rozi, ono mbiri-biri, Aberahamo.

29 Ba imane Abimelekhi khö Gaberahamo: Heza labe'e nono mbiri-biri andrö, si fitu rozi, ni'oniagömö?

30 Imane Aberahamo: Ono mbiri-biri andrö, si fitu rozi, ba ya sinemau khögu; ya famaduhu'ö da'ö khögu, wa no ya'o zogao ba'a andrö.

31 Andrö wa labe'e töi naha andrö: Mbereseba, me no ba da'ö faoma fahölu ira khö nawöra.
32 Si manö: wawu'usa li khöra ba Mbereseba.

Ba maoso ndra Abimelekhi kumandra andrö khönia, Fikholo, ba lafuli ira ba danö Ndrawa Wilisiti.

33 Ba itanö mbou Aberahamo, ba Mbereseba andrö ba i'angaröfi li döi Yehowa ba da'ö, töi Lowalangi si lö aetu andrö.
34 Ba ara Gaberahamo ba danö Ndrawa Wilisiti.

Faza 22

I. Itandraigö Gaberahamo Lowalangi 

1 Ba me no aefa da'ö, ba itandraigö Gaberahamo Lowalangi, imane khönia: He Aberahamo!

Imane: Ya'e ndra'o! 

2 Ba imane: Halö nonou andrö si ha sambua, somasi ndra'ugö, Iza'aki andrö, ba ae ba danö Moriya, ba be'e sumange nitunu ia ba da'ö ba hili, niŵa'ögu khöu dania.

3 Ba mahemolu ö, ba ihulö wongi Aberahamo, ifosela galidenia, i'ohe zawuyunia, darua, ba ononia Iza'aki, isisila geu, fanunu zumange, ba maoso ia, isaŵa naha andrö, niŵa'ö Lowalangi khönia.

4 Ba dua wongi, ba ifaöga hörönia Aberahamo, ifakhölö ia, ba faoro khönia naha andrö, aröu na.

5 Ba imane Aberahamo ba zawuyunia: Mi'iagö da'e, awö galide, möiga misa mangandrö, daruaga ono, ba na noa da'ö, ba mafuliga khömi.

6 Ba ihalö geu andrö, fanunu zumange, ibe'e noro nononia Iza'aki ba ituyu galitö ba si'öli fanaba, ba mofanö ira, darua ira.

7 Ba humede Giza'aki khö namania Aberahamo, imane: He Ama!

Imane: Ya'e ndra'o onogu!

Ba imane: Alitö ba eu, ba no so, ba heza so mbiri-biri, sumange nitunu?

8 Imane Aberabamo: Ifaigi sa dania Lowalangi mbiri-biri, sumange nitunu, onogu! Ba mowaö-waö ira, darua ira.

9 Ba me no larugi naha andrö, niŵa'ö Lowalangi khönia, ba ifa'anö naha wame'e sumange Aberahamo ba eu andrö, ba ifa'anö göi; ba i'amöbö'ö nononia Iza'aki ba ibe'e ba naha wame'e sumange andrö, ba dete geu.

10 Ba i'oro'ö dangania Aberahamo, ituyu zi'öli, ba wanaba ononia.

11 Ba mu'ao khönia mala'ika Yehowa moroi ba mbanua si yaŵa, imane: He Aberahamo! He Aberahamo!

Ba imane: Ya'e ndra'odo!

12 Ba imane: Böi babaya nono andrö, böi fakao ia! Awena sa u'ila, wa no sangata'ufi Lowalangi ndra'ugö, me lö alimagö khöu nonou andrö, si ha sambua, ölulu khögu.

13 Ba ifaöga hörönia Aberahamo ba i'ila zi matua mbiri-biri, si no tokhai ba ndru'u tandrunia. Ba möi Gaberahamo, ihalö mbiri-biri andrö ba ibe'e sumange nitunu, salahi nononia.

14 Ba ibe'e töi naha andrö Aberahamo "Zanehe Yehowa". Andrö wa laŵa'ö na ma'ökhö: "Ba hili andrö, ba ni'oroma'ö Yehowa ya'ia."

He Ama! Alitö ba eu, ba no so, ba heza so mbiri-biri, sumange nitunu?

 II. Tohu-tohu gamabu'ula li Lowalangi khö Gaberahamo 

15 Ba ifuli mu'ao mala'ika Yehowa khö Gaberahamo, i'oroi mbanua si yaŵa, imane: 

16 Fahölu ndra'o ba khögu, iŵa'ö Yehowa: Me no ölau da'ö, ba me lö salimagö khöu nonou andrö si ha sambua, ölulu khögu,
17 ba uhöna khöu howu-howu, ba ato sibai dania ma'uwumö ube'e, fa'oya ndröfi ba mbanua si yaŵa ba fa'oya ngawua nene ba mbewe nasi, ba sokhö bawa göli ba nemalira ma'uwumö dania.
18 Ba moroi ba ma'uwumö tefahowu'ö dania fefu soi ba guli danö, böli gölöu, me no ö'o'ö niŵa'ögu andrö.

19 Ba ifuli ia ba zawuyunia Aberahamo, ba maoso ira ba fao ira ba Mbereseba, ba ba Mbereseba ahono Gaberahamo.

 III. Nga'ötö Nakhori andrö 

20 Ba me aefa da'ö, ba te'ombakha'ö khö Gaberahamo: Noa göi mo'ono Milika andrö khö nakhiu Nakhori, Usi, si a'a,
21 ba akhi da'ö, Busi ba Kemueli, furugö Ndrawa Garamo andrö,
22 ba Khesudi ba Haso ba Filida ba Yidilafa ba Betueli;
23 ba ono Mbetueli Rebeka andrö. Si daŵalu andrö nono Milika khö Nakhori, akhi Gaberahamo.
24 Ba so na zambua tö ndrongania ba döi, Roima döi; ba mo'ono göi da'ö khönia: Teba ba Gahamo ba Tahasi ba Ma'akha.

Faza 23

I. Fa'amate Zara 

1 Otu a dua wulu a fitu fakhe wa'ara Zara ba guli danö; da'ö wa'anau nosonia.
2 Ba mate Zara be Giriata Garaba, ya'ia Heberona andrö, ba danö Gana'ana. Ba möi Gaberahamo fa'ala-alai ba khö Zara, mange'esi ya'ia. 

 II. I'öli lewatö Aberahamo khö Geferono andrö 

3 Aefa da'ö, ba iröi mboto zi mate andrö, möi ia muhede ba Ndraono Kheti, imane:
4 Niha bö'ö ndra'o khömi, si fatewu; Mitehe khögu lewatö ba khömi, ondröita dania, ena'ö uheta yomo zi mate andrö khögu, ena'ö uko'o. 

5 Ba latema li Gaberahamo Iraono Kheti, lamane:
6 Fondrondrongo khöma ine, Tua! Amaaedola zalaŵa ba khö Lowalangi ndra'ugö, we'asosömö ba khöma; ba wondrege zi sökhi lewatö khöma ko'o zi mate andrö khöu! samösa lö ba khöma, sanenaŵa ya'ugö, na ba lewatö khönia öko'o zi mate andrö khöu.

7 Ba maoso Gaberahamo, mangalulu ia ba niha ba danö andrö, Iraono Kheti.
8 Ba humede ia khöra, imane: Na möi dödömi uheta yomo zi mate andrö khögu ba uko'o, be mitolodo, milului manguma'ö khö Geferono andrö, ono Zohara,
9 ena'ö ibe'e khögu dögi narö hili andrö, Makhefela, khönia, ba wondrege mbenuania andrö; lö u'ambösi mbölinia khönia, na ibe'e khögu lewatö ba khömi, ondröita dania.

10 Ba no dumadao göi ba da'ö Geferono andrö, awö Ndraono Kheti. Ba itema li Gaberahamo Eferono, Iraono Kheti, tobali larongo Iraono Kheti, ha wa'ato ira, sanörö bawa göli mbanuania miyomo, imane:
11 Böi, Tua! fondrondrongo khögu! Ube'e bualagu khöu mbenua andrö, fabaya tögi narö hili andrö bakha, ube'e buala khöu; ba zanehe niwama andre ube'e bualagu khöu. Ko'o manö sa'ae zi mate andrö khöu!
12 Ba mangalulu Geberahamo ba niha ba danö andrö.
13 Ba humede ia khö Geferono andrö; larongo banuara, imane: Na si manö dödöu, ba fondrondrongo khögu! Ube'e mböli mbenua andrö, halö ia khögu, ena'ö uko'o ba da'ö zi mate andrö khögu.

14 Ba imane Eferono khö Gaberahamo:
15 Fondrondrongo khögu ine, Tua! Benua si 400 rufia moböli, ba hadia da'ö khöda, darua ita? Ko'o manö sa'ae zi mate andrö khöu!

16 Ba i'o'ö khö Geferono Aberahamo, ba itulo khö Geferono mböli andrö Aberahamo, niŵa'önia ba zi so Ndraono Kheti andrö, 400 rufia fanimba, si laku ba waniaga.

17 Ba tobali khö Gaberahamo mbenua Geferono andrö, ba Makhefela, ba gamaudu Mamere, banua andrö, si so tögi narö hili andrö bakha, awö geu fefu, si so ba mbenua andrö, fasui,
18 te'aro'ö khö Gaberahamo, ba zi so Ndraono Kheti andrö, ha wa'ato ira, sanörö bawa göli mbanuania, miyomo. 

 III. Fogo'o Sara 

19 Aefa da'ö ba iko'o wo'omonia Sara Aberahamo ba dögi narö hili andrö, ba mbenua Makhefela, ba gamaudu Mamere, ya'ia Heberona, ba danö Gana'ana.

20 Ba tobali te'aro'ö khö Gaberahamo mbenua andrö fabaya tögi narö hili andrö bakha, la'aro'ö Iraono Kheti, lewatö khönia, ondröita dania.

Faza 24

I. Möi Eliezeri ba Mesofotamia wangai ira alawe khö Giza'aki 

1 Ba no atua Gaberahamo, no numalö ndröfi; ba no ifahowu'ö Gaberahamo Yehowa, ba nibaya-bayania fefu.

2 Ba humede Gaberahamo khö zatua zawuyunia baomonia, si so barö mbawa fefu hadia ia zi so khönia, imane: Tufa tangau narö zolagu!
3 Möi'ö sa ba hölu khögu, ba khö Yehowa, Lowalangi mbanua si yaŵa ba Lowalangi danö, wa tenga ono Ndrawa Gana'ana ba zi fatewu ndra'odo, öhalö khö nonogu andrö,
4 wa ba khöma möi'ö, ba niŵa'öma, ba wangai ira alawe khö nonogu Iza'aki.

5 Ba imane sawuyu andrö: Ba na lö edöna fao khögu ndra'alawe andrö, ba danö andre, ba hadia u'ohe mangawuli nonou ba danö andrö, ba zaheta ya'ugö?
6 Imane khönia Aberahamo: Böi! böi ohe mangawuli ba da'ö nonogu!
7 Yehowa andrö, Lowalangi mbanua si yaŵa, sangeheta ya'o mege ba nomo namagu ba ba mbanuama, si no muhede khögu, si no fahölu khögu, wanguma'ö: "Ba ma'uwumö ube'e danö andre" — da'ö zamowaö-waö dania fönau mala'ikania, ena'ö ba da'ö öhalö ndra'alawe khö nonogu.
8 Ba na lö edöna ndra'alawe andrö, i'o'ö ndra'ugö, ba aefa ndra'ugö ba wahölusa andre; ba lö'ö manö tola ö'ohe mangawuli ba da'ö nonogu!

9 Awena itufa tangania narö zola Gaberahamo, möi ia ba hölu khönia, i'o'ö niŵa'önia.

 II. Fe'amöinia nifahowu'ö Lowalangi 

10 Aefa da'ö, ba ihalö gondra sawuyu andrö, fulu nga'eu, ondra zokhö ya'ia, awö ngawalö naya khö zokhö ya'ia, i'ohe, ba maoso ia, isaŵa Mezofotamia, mbanua Nakhori andrö.

11 Ba ibe'e molombase gondra no mege baero mbanua, ba zinga mba'a, tanö-tanö owi, si möi-möi baero ndra'alawe, ba wana'u idanö.
12 Ba imane: "He Yehowa Lowalangi zokhö ya'o andrö, Lowalangi Gaberahamo! Tolodo, ebua'ö dödöu khö zokhö ya'o andrö Aberahamo.
13 Na sodo ba zinga mba'a iada'e, ba na so moroi yomo nono alawe ba mbanua da'e mana'u idandö — 
14 ba na itema dania ligu ono alawe andrö ba niŵa'ögu: Oro'ö nasoa, da'ubadu, na imane: Badu, ba ufabadugö göi ba gondra khöu, ba ya da'ö nihonogöimö khö genoniu Iza'aki, ba ba da'ö ya'aboto ba dödögu. wa no ebua dödöu khö zokhö ya'o.

15 Ba lö saetu wangandrönia na, ba so moroi yomo Rebeka, ono Mbetueli ono Milika andrö, fo'omo Nakhori, akhi Gaberahamo, so ba galisinia nasoa.
16 Ba si sökhi bawa ia, ono alawe, si lö irai orudu ba ndramatua. Ba möi ia mitou ba mba'a, ifo'ösi nasoa ba ifuli ia miyaŵa.

17 Ba fagohi zawuyu no mege, wamaondragö ya'ia, imane: Da'ubadu ma'ifu nidanö ba nasoa khöu.

18 Ba imane: Badu, Tua! Ba i'aliogö i'oro'ö nasoa, ifabadugö khönia.

19 Ba me no abönö ifabadugö khönia, ba imane: Da'uta'u-ta'u göi ö gondra khöu, irege abuso ira.
20 Ba i'aliogö ifaduwa ba luha nösi nasoa andrö khönia ba fagohi ia, ifuli isaŵa mba'a, ba wana'u idanö na, ita'u ö gondra khönia fefu.

21 Ba ahöli-höli dödö niha andrö, ifaigi-faigi, lö hede-hede, ena'ö i'ila, na no ifahowu'ö Yehowa we'amöinia, ba na lö'ö.

22 Ba me no abuso gondra, ba ihalö naya ba nikhu niha andrö, ana'a, sasuku fanimba, ba dua rozi naya ba mbulökha, fulu rufia fanimba, ana'a, ba imane:
23 Ha ono ndra'ugö? Ombakha'ö khögu! Hadia, monaha ndra'aga ba nomo namau, na möiga mörö ba da'ö?

24 Ba imane khönia: Ono Mbetueli andrö ndra'odo, Betueli ono Milika andrö, ononia khö Nakhori.
25 Ba imane na: No fahöna khöma ndru'u ba ö gondra, ba ebolo naha, ba wemörö.

26 Ba ifaöndrö ia niha andrö, mangalulu ia khö Yehowa, imane:
27 Nisuno Yehowa, Lowalangi zokhö ya'o andrö, Lowalangi Gaberahamo, si lö mangambösi fa'ebua dödönia, awö wa lö faröi khö zokhö ya'o. Lala da'e, ba ni'oroma'ö Yehowa khögu, lala ba nomo dalifusö zokhö ya'o!

28 Ba fagohi nono alawe andrö, i'ombakha'ö khö ninania zi no falukha ia.
29 Ba so dalifusö Rebeka andrö, Labano döi.

30 Ba me i'ila da'ö naya ba nikhu andrö, awö naya ba mbulökha khö nakhinia, ba me irongo ni'ombakha'ö Rebeka, me imane: Da'ö niŵa'ö niha andrö khögu! ba fagohi Labano andrö, isaŵa niha andrö ba gero mbanua, ba zinga mba'a, ba irugi; no soso manö ia ba da'ö; awö gondra, ba zinga mba'a.

31 Ba imane Labano: Ae yomo, nifahowu'ö Yehowa! hana wa ba da'e baero so'ö? Noa sa'ae uhaogö nomo ba no ufaigi naha gondra.
32 Ba me no irugi yomo niha andrö, ba iheta zela gondra [Labano] ba ibologö tou ndru'u, tufo gondra ba ibe'e gö ba ihalö nidanö, fanasa gahe khönia ba ba nawönia fao.

33 Ba me labe'e gönia mena'ö, ba imane: Lö mangado, irege no uŵa'ö niŵa'ögu!

Ba imane: Ba ŵa'ö!

34 Ba imane: Sawuyu Gaberahamo ndra'odo.
35 No ihöna howu-howu khö zokhö ya'o Yehowa, ba no sebua ana'a ia. No ibe'e bualania khönia Yehowa mbiri-biri ba saŵi ba firö ba ana'a ba sawuyu ira matua ba sawuyu ira alawe ba ondra ba kalide.
36 Ba Sara andrö, fo'omo zokhö ya'o, ba no mo'ono, ono matua, khö zokhö ya'o, me niha satua sa'ae ia; ba danga da'ö ibe'e fefu zi so khönia.

37 Ba no ibe'e li khögu sokhö ya'o, no ibe'edo ba hölu ba da'ö, imane: Lö tola ba Ndrawa Gana'ana öhalö ndra'alawe khö nonogu, ba Ndrawa Gana'ana andre, si sodo ba danö, ba mbanuama möi'ö,
38 ba niwama, ba wangai ira alawe khö nonogu.

39 Ba no umane khö zokhö ya'o: Ba he wisa, na lö edöna i'o'ö ndra'o alawe andrö?
40 Ba imane khögu: Yehowa andrö, si no anehe, ba wanörögu lalagu andrö, ifowaö-waö mala'ikania fönau ba ifahowu'ö we'amöimö, ena'ö ba niwama öhalö ndra'alawe khö nonogu, ba mbanuama andrö.
41 Ba awena aefa'ö ba wahölusa andre, na no möi'ö ba niwama; na lö latehe khöu, ba aefa'ö ba wahölusa andre khögu.

42 Ba me urugi mba'a andrö, me ma'ökhö, ba umane: He Yehowa Lowalangi, zokhö ya'o, Lowalangi Gaberahamo! na öfahowu'ö ndra'o ba lala andre nitörögu, ba tolodo:
43 Na sodo ba da'e, ba zinga mba'a, ba na so moroi yomo nono alawe, ba wana'u idanö, ba na umane khönia: Be'e ögu ma'ifu nidandö ba nasoa khöu!
44 ba na imane: Badu, ba da'ufabadugö göi ba gondra khöu! — ba ya da'ö ndra'alawe andrö, si no ihonogöi Yehowa khö nono zokhö ya'o andrö.

45 Ba ha si'aikö aefa uhonogöi da'ö tödögu, ba so moroi yomo Rebeka, no i'angalisigö nasoa, möi ia mitou ba mba'a, mana'u idanö. Ba umane khönia: Be'e ögu, ubadu!
46 Ba i'anema'ö i'oro'ö nasoa, imane: Badu, ba da'ufabadugö ba gondra khöu göi. Ba ubadu nidanö ba ifabadugö ba gondra göi.

47 Aefa da'ö, ba usofu khönia, umane: Ha ono ndra'ugö? Ba imane: Ono Mbetueli ndra'odo, Betueli ono Nakhori andrö, ononia khö Milika andrö. Ba utema ube'e ba nikhunia naya andrö, ba ba mbulökhania.

48 Ba ufaöndrö ndra'o, mangalulu khö Yehowa, usuno Yehowa, Lowalangi zokhö ya'o, Aberahamo, me no i'oroma'ö khögu lala, si lö elungu ndra'o, lala ba wangai ono dalifusö zokhö ya'o, khö nononia.
49 Ba na edöna atö ami, mihakhösi tödö zokhö ya'o, na lö edöna faröi ami khönia, ba mi'ombakha'ö khögu; ba na lö'ö, ba mi'ombakha'ö zui khögu, ena'ö ufulido, ma ba gambölö, ba ma gabera usaŵa.

50 Ba latema linia ira Labano Betueli, lamane: Moroi khö Yehowa da'ö! Tebai maŵa'ö hadia ia, he si lö sökhi, ba he si sökhi.
51 Ya'e khöu Rebeka; ohe ia ba ae'e, ena'ö fo'omo nono zokhö ya'ugö ia, si mane niŵa'ö Yehowa.

52 Ba me irongo niŵa'öra andrö sawuyu Gaberahamo andrö, ba mangalulu ia khö Yehowa irugi danö tou.

53 Ba isao'ö baero sawuyu andrö naya ana'a ba aya firö ba nukha, ibe'e buala khö Rebeka; ba khö ga'ania ba khö ninania, ba ibe'e göi naya.

54 Ba manga ira ba mamadu hadia ia, ya'ia ba awönia fao, ba mörö ira ba da'ö.

Ba mahemolu ö, me no maoso ira, ba imane: Mitehe khögu wangawuli khö zokhö ya'o!

55 Ba lamane ira ga'a Rebeka inania: Akha mowongi na ma'ifu ba da'e nono alawe, ma irege fulu bongi, ba hana na mofanö ia.

56 Ba imane khöra: Böi mitahado! No ifahowu'ö Yehowa we'amöigu andre, ba mi'efa'ö ndra'o, ena'ö ufulido khö zokhö ya'o.

57 Ba lamane: Ba damuhede ita khö nono alawe, khönia tasofu!

58 Ba humede ira khö Rebeka, lamane khönia: Hadia, edöna'ö möi awö niha andre?

Ba imane: E, edönado!

59 Ba lafofanö sa'ae dalifusöra Rebeka andrö, awö zamaenu ya'ia föna ba sawuyu Gaberahamo andrö ba awönia fao.

60 Ba lafahowu'ö Rebeka, lamane khönia: He si akhi! Ya oya ngahönö ma'uwumö dania, ba yala'aro'ö khöra dania mbawa göli nemalira nga'ötömi!

61 Ba mangefa Rebeka, awö ngoni-ngoninia, möi ira yaŵa ba hulu gondra ba la'o'ö niha no mege; ba i'ohe Rebeka sawuyu no mege ba mofanö.

Moroi khö Yehowa da'ö! Tebai maŵa'ö hadia ia, he si lö sökhi, ba he si sökhi. Ya'e khöu Rebeka; ohe ia ba ae'e, ena'ö fo'omo nono zokhö ya'ugö ia, si mane niŵa'ö Yehowa.

 III. Ifaondragö Rebeka andrö Iza'aki 

62 Ba no möi ba "mba'a zauri, samaigi ya'odo" Giza'aki; ba danö si raya sa soso ia.

63 Ba samuza ma'ökhö, ba no möi ba mbenua Giza'aki mangandrö, me tanö-tanö owi. Ba me ifaöga hörönia, ba i'ila gondra moroi sa.

64 Ba me ifakhölö ia Rebeka, ba i'ila Giza'aki.

Ba itibo'ö tou ia moroi ba hulu gondra,
65 ba imane khö zawuyu andrö: Ha niha da'ö, samaondragö ya'ita ba mbenua?

Imane sawuyu andrö: Sokhö ya'o da'ö!

Ba ihalö mbalu-balu mbawa, ibalugö ia.

66 Ba idunö-dunö khö Giza'aki sawuyu andrö wolaunia fefu.

67 Ba i'ohe baose Rebeka Iza'aki, baose ninania Sara, ihalö ia ba tobali fo'omonia ba itugu i'omasi'ö; ba terara dödö Giza'aki ba wa'amate ninania.

Faza 25

I. Ifuli mangowalu Gaberahamo ba ononia ba da'ö 

1 Ba ifuli mangai ira alawe Aberahamo, Ketura döi,
2 ba mo'ono da'ö khönia: Simera ba Yokisa ba Medano ba Midiano ba Yisibaki ba Sua.

3 Ba ono Yokisa, ba Seba ba Dedano; ba ma'uwu Dedano Ndrawa Asuri andrö ba Dawa Letusi ba Dawa Loimeni.
4 Ba ono Midiano, ba Efa ba Eferi ba Hanokhi, ba Abida ba Elida'a; oi iraono Getura andrö da'ö.

5 Ba hadia ia zi so khönia, fefu, ba ibe'e khö Giza'aki Aberahamo.
6 Ba ba ndraono ndrongania ba döi, khönia, ba mamuala Gaberahamo ba ifofanö ira, ifabali khö nononia Iza'aki, me auri ia na, ifofanö ba danö tanö ba gatumbukha luo.

 II. Fa'amatenia ba fogo'o ya'ia 

7 Ba da'ö wa'anau noso Gaberahamo, si so ia ba guli danö: 175 fakhe. 
8 Ba aetu noso Gaberahamo, mate ia ba wa'atua omasiö, no atua ia ba no aföli fa'auri; ba te'orudugö ia ba niwara.

9 Ba lako'o ia ononia Iza'aki ba Sima'eli ba dögi narö hili Makhefela andrö, ba mbenua Ndraono Kheti andrö, Eferono, ono Zohara, ba gamaudu Mamere.
10 Ba mbenua andrö, ni'öli Gaberahamo ba Ndraono Kheti: ba da'ö teko'o Gaberahamo ba fo'omonia Sara.

11 Ba me no mate Gaberahamo, ba ifahowu'ö nononia Iza'aki Lowalangi. Ba ba ngai "mba'a zauri, samaigi ya'odo" soso Giza'aki.

 III. Nga'ötö Zima'eli ba fa'amatenia 

12 Ba da'ö nga'ötö Zima'eli andrö, ono Gaberahamo, ononia ba Ndrawa Miserayi andrö, Hagara, sawuyu yomo khö Zara.
13 Da'e döi nono Zima'eli, wanötöi ya'ira, ngenolira: Si a'a khö Zima'eli, ba Nebayoti, ba Kedara ba Adibe'eli
14 ba Mibisa ba Misima ba Duma ba Masa,
15 ba Hadadi ba Tema ba Yeturi ba Nafisi ba Kedema.
16 Da'ö nono Zima'eli andrö, ba da'ö döira, ba mbanuara andrö, ba naha nosera: felendrua zalaŵa, ba niwara andrö.

17 Ba fa'anau noso Zima'eli andrö, ba 137 fakhe. Ba aetu nosonia, mate ba te'orudugö ba niwara.
18 Ba nahiara, banuara, ba i'otarai Hawila, numalö ba Zuri, tanö ba gatumbukha, na ta'otarai danö Miserayi, irugi misa danö Ndrawa Asiria; tanö ba gatumbukha mowanua ia föna-föna dalifusönia fefu.

Dombua soi ba dalumö; dombua mado zi tumbu khöu dania, ba wasuwöta. Ba abölö dania mado si sambua, ba sawuyu zi akhi dania zi a'a

 IV. Amabu'uala li Lowalangi khö Rebeka ba fa'atumbu ndra Ezau Yakobo 

19 Ba da'ö khö Giza'aki, ono Gaberahamo: Ono Gaberahamo Giza'aki. 
20 Ba öfa wulu fakhe Giza'aki, me ihalö Rebeka andrö, ono Ndrawa Garamo andrö, Betueli, ba Mezofotamia, akhi Ndrawa Garamo andrö, Labano.

21 Ba mangandrö Giza'aki khö Yehowa ba khö wo'omonia andrö, me no si lö ono. Ba ifondrondrongo wangandrönia Yehowa, ba manabina wo'omonia Rebeka [si faero].

22 Ba fagobi-gobi nononia ba dalunia; ba imane: Na si manö, ba hana wa aurido? Ba möi ia musofu khö Yehowa.

23 Ba imane khönia Yehowa: Dombua soi ba dalumö; dombua mado zi tumbu khöu dania, ba wasuwöta. Ba abölö dania mado si sambua, ba sawuyu zi akhi dania zi a'a.

24 Ba me irugi baŵania ba wo'ono, ba hiza zi faero ba dalunia.

25 Ba böla zi a'a, no oyo-oyo, hulö mbaru luo sobubu, ma'asageu. Andrö wa labe'e töinia Gezau.

26 Ba böla göi nakhinia andrö, ba no igogohe mbörö sisi Gezau tangania; andrö wa labe'e töinia Yakobo.

Ba no önö ngafulu fakhe Giza'aki, me tumbu ira.

 V. Lö ba dödö Gezau fa'asia'ania 

27 Ba me manöi ndraono andrö, ba tobali sabölö ba wealu Gezau, niha ba ndru'u, ba Yakobo, ba niha sahono-hono, si iagö ose.

28 Ba Iza'aki, ba i'omasi'ö Gezau, ami khönia gahulua andrö; ba Rebeka, ba i'omasi'ö Yakobo.

29 Ba samuza ma'ökhö, ba ituge'ö gönia Yakobo.

Ba so Gezau, olofo sibai, i'otarai danö si mate.
30 Ba imane Ezau khö Yakobo: Ta'i-ta'i be'e ögu zoyo andrö, soyo andrö we! solofo sibai sa'ae ndra'o. Andrö wa labe'e töinia Gedomo (Soyo).

31 Ba imane Yakobo: Amawa khögu wa'asia'amö ua!

32 Ba imane Ezau: A! mate sa atö ndra'o dania, ba ha uwai wa'asia'a andrö!

33 Imane Yakobo: Ba ae ba hölu ua khögu!

Ba möi ba hölu ia khönia ba tobali i'amawa khö Yakobo wa'asia'ania andrö.

34 Ba ibe'e khö Gezau roti ba samösa mö'ö harita side-ide; ba manga ia, ba ifazaŵa ia, ilau mofanö. Ba tobali i'ositengagö wa'asia'ania Ezau.

Faza 26

I. Fangarö amabu'ula li khö Giza'aki 

1 Ba itörö lofo danö andrö, — lö lai lofo föna, ba götö Gaberahamo — ba isaŵa Gabimelekhi, razo Ndrawa Wilisiti, Iza'aki, ba Gerara.

2 Ba i'oroma'ö ia khönia Yehowa imane: Böi ae misi tou ba danö Miserayi! Iagö danö, niŵa'ögu khöu dania.
3 Ya si fatewu ndra'ugö ba danö andre, ba utolo-tolo'ö ba ufahowu'ö ndra'ugö, khöu sa ba ba ma'uwumö ube'e danö andre fefu, ba lö uwu'ai zi no möido ba hölu khö namau Aberahamo.
4 Ba ato sibai dania ma'uwumö ube'e, fa'oya ndröfi ba mbanua yaŵa, ba ube'e ba ma'uwumö dania danö da'e fefu, ba moroi ba ma'uwumö tefahowu'ö dania fefu soi ba guli danö, böli gölö,
5 me no i'o'ö niŵa'ögu Aberahamo, ba me no itöngöni fefu nibe'egu li khönia, oroisagu andrö ba amakhoitagu ba famobawagu lala.

 II. Fe'asora ba Gerara 

6 Ba sahono ba Gerara Giza'aki.

7 Ba me lasofu wo'omo Giza'aki banua da'ö bakha, ba imane: Akhigu. Ata'u sa'ae ia i'ombakha'ö wa fo'omonia, imane: Ma dania labunu ndra'o, banua da'e, börö Rebeka andrö, me no si sökhi sibai bawa ia.

8 Ba me no ara ma'ifu ia ba da'ö, ba ifaigi ba zandrela Abimelekhi, razo Ndrawa Wilisiti andrö, ba i'ila, me fawude Giza'aki khö wo'omonia Rebeka.

9 Ba ifakaoni'ö Giza'aki Abimelekhi, imane: Ba fo'omou ia ya'ö? Ba hana wa tola öŵa'ö: Akhigu?

Imane Iza'aki: Umane sa dödögu, ma mate ndra'o, börö ia.

10 Ba imane Abimelekhi: Hadia nilaumö khöma! No ahatö orudu khö wo'omou niha bö'ö, ha niha ia, ba no öfatörö khöma horö sebua mena'ö.

11 Ba ibe'e li ba mbanuania Abimelekhi, imane: Ha niha zombambaya niha da'ö ba fo'omonia, ba nibunu.

12 Ba manaru Giza'aki ba danö andrö, ba mamasi, dua wulu zamba yöu mbua, ifahowu'ö sa'ae ia Yehowa.

13 Ba tobali mo'ana'a ia, itugu tedou-dou manö gana'ania, irege ebua sibai.
14 Ba mongawawa khönia mbiri-biri ba mongawawa zaŵi ba ato sibai zawuyunia, tobali afökhö dödö Ndrawa Wilisiti khönia.

15 Ba no lahawui Dawa Wilisiti mba'a andrö fefu, nikharu zawuyu namania, ba götö namania Aberahamo, no lafo'ösi tanö.

16 Ba imane Abimelelekhi khö Giza'aki: Heta'ö ba khöma, noa sa töra wa'abölöu khöma!

17 Ba iheta ia ba da'ö Iza'aki, ba ndraso ba Gerara itaru'ö nosenia, ba da'ö i'iagö.

18 Ba ifuli ifakharu'ö Iza'aki mba'a andrö, nikharura ba götö namania Aberahamo, ba nihawui Ndrawa Wilisiti, me no mate Gaberahamo, ba ifuli ifotöi, töi nifatörö namania mege. 
19 Ba lakharu danö sawuyu Giza'aki, ba ndraso, ba lasöndra gumbu ba da'ö, hele.

20 Ba lafasosoni gubalo khö Giza'aki kubalo ba mbanua Gerara, lamane: Khöma nidanö andrö! ba ibe'e töi gumbu andrö "Ezeki", me no fasoso ira khönia.
21 Aefa da'ö, ba lakharu mba'a bö'ö, ba ba da'ö göi fasoso, andrö ibe'e töinia "Zitina".

22 Ba iheta ia ba da'ö, ifa'ese ia ba ifakharu'ö mba'a bö'ö. Ba ba da'ö, ba lö fasosota, andrö ibe'e töinia "Rehoboti", imane: Noa sa'ae ifaigi khöda naha sebolo Yehowa, fa ta'ila tabologö ita ba danö!

23 Ba iheta ia ba da'ö, isaŵa miyaŵa Mbereseba.

Böi busi dödöu, utolo sa ndra'ugö; ba ufahowu'ö ndra'ugö ba ato dania ma'uwumö ube'e, börö genonigu Aberahamo

 III. Tohu-tohu gamabu'ula li 

24 Ba i'oroma'ö ia khönia Yehowa: ba zi bongi andrö, imane: Lowalangi namau Abarahamo ndra'odo! Böi busi dödöu, utolo sa ndra'ugö; ba ufahowu'ö ndra'ugö ba ato dania ma'uwumö ube'e, börö genonigu Aberahamo.

25 Ba ifa'anö naha wame'e sumange ba da'ö, i'angaröfi li döi Yehowa ba itaru'ö nosenia ba da'ö.

Ba aefa da'ö, ba lakharu mba'a ba da'ö sawuyu Giza'aki.

 IV. Fawu'usa li khö Gabimelekhi 

26 Ba möi khönia Gabimelekhi, awö Gahusati, anofulania, awö Wikholo kumandra andrö khönia, la'otarai Gerara.

27 Ba imane khöra Iza'aki: Hadia wa möi ami khögu, me noa sa atö si fa'udu ami khögu, ba me no mifofanö ndra'o ba khömi?

28 Lamane: Noa sa ma'ila, wa no itolo-tolo'ö Yehowa, ba no maŵa'ö, sökhi na fawu'u li ita, na faoma möi ita ba hölu khö nawöda,
29 fawu'u li ita, wa lö ölau khöma zi lö sökhi, si mane ya'aga, me lö nibabayama ya'ugö ba me ha sambalö si sökhi nilauma khöu, me no ma'efa'ö ndra'ugö, malau khöu hadia ia. Nifahowu'ö Yehowa sa atö ndra'ugö!

30 Ba ifodiwo ira, ba manga ira ba labadu hadia ia.

31 Ba mahemolu mbanua, ba faoma möi ira ba hölu, khö nawöra, ba ifofanö ira Iza'aki, ba laröi ia, lö hadia ia.

32 Ba me luo da'ö, ba so zawuyu Giza'aki la'ombakha'ö khönia, he wisa mba'a andrö, nikhaora, lamane khönia: No masöndra nidanö!
33 Ba ibe'e töinia Zeba (fahölusa); ba da'ö moroi, wa Bereseba döi mbanua andrö, irugi ma'ökhö.

 V. Ira alawe khö Gezau 

34 Ba me no öfa wulu fakhe Gezau, ba ihalö Yudita, ono Ndraono Kheti andrö, Be'eri, ba Basimata, ono Ndraono Kheti, Elono.
35 Ba langu dödö ndra Iza'aki Rebeka galawe andrö.

Faza 27

I. Ifahowu'ö Yakobo ba Ezau Iza'aki 

1 Ba me no atua Giza'aki ba me no abösi hörönia, fa lö'ö sa'ae i'ila niha, ba humede ia khö nononia si a'a Ezau, imane khönia: He onogu!

Ba imane: Ya'e ndra'odo!

2 Ba imane [Iza'aki]: Atua sa'ae ndra'odo, ba lö u'ila, ha wa'ara matedo.
3 Ba halö wangönau ba wealu, naha nono wana, awö wana, ae ba mbenua ba halö khögu gahulua; 4 ba haogö ögu, somasido ba ohe khögu si bakha andre, ena'ö u'a, ba ufahowu'ö ndra'ugö, gasa-gasa wa'amategu.

5 Ba no ifondrongo-ndrongo Rebeka, me iŵa'ö da'ö Iza'aki khö nononia Ezau.

Ba me no möi ba mbenua Gezau fafana, ba wangai ahulua,
6 ba imane Rebeka khö nononia Yakobo: Faefa urongo, me humede namau khö ga'au Ezau, me imane khönia:
7 Halö khögu gahulua ba haögö ögu, ena'ö u'a, ba ufahowu'ö ndra'ugö, ba zanehe Yehowa, gasa-gasa wa'amategu.
8 Ba iya'e, ya'ugö onogu, ba o'ö niŵa'ögu, wamobawa lala khöu!
9 Ae ba nambi ba halö khögu ba da'ö zi matua nono nambi si sökhi, dua rozi, ena'ö uhaogö, ö namau, somasi ia.
10 Ba ö'ohe dania khö namau si bakha, ena'ö i'a, ba ifahowu'ö dania ndra'ugö, gasa-gasa wa'amatenia.

11 Ba imane Yakobo khö ninania Rebeka: Hiza, ba no mobu sibai ga'agu Ezau, ba ya'o, ba si lö bu.
12 Ma dania ibayaisi ndra'o amagu, ba tobali sango'aya ya'ia ndra'odo, ba tohare khögu wangelifi ube'e, ba tenga howu-howu!

13 Ba imane khönia inania: Khögu yatohare wangelifi andrö, si göna ndra'ugö ena'ö, onogu; o'ö manö niŵa'ögu, ae halö khögu.

14 Ba möi ia muhalö, ba i'ohe khö ninania; ba ihaogö inanania, ö namania, somasi ia.

15 Ba ihalö nukha nononia si a'a Rebeka, nukha si sökhi khönia, si so khönia si bakha, ba ibe'e nukha nononia si akhi, Yakobo.
16 Ba uli nono nambi andrö, ba ibe'e ba dangania ba ba mbaginia, si no alösö-lösö.
17 Ba ibe'e ba danga nononia Yakobo gö no mege, fabaya roti nibogönia.

18 Ba möi ia si bakha khö namania, imane: He ama! Imane: Ya'e ndra'odo! 

Ha niha ndra'ugö onogu?

19 Ba imane Yakobo khö namania: Ezau ndra'odo, onou si a'a; no'u'o'ö niŵaöu khögu. Ba dadao ba a gahulua andre khögu, ena'ö öfahowu'ö ndra'o dania!

20 Ba imane Iza'aki khö nononia: Ha lö alio ösöndra, onogu!

Imane: Ya'ia, Lowalangiu Yehowa zamatörö khögu.

21 Ba imane Iza'aki khö Yakobo: Hatö'ögö we, onogu, ena'ö u'ila ubabaya nösiu, na si ndruhu onogu Ezau ndra'ugö, ba na tenga!

22 Ba ihatö'ö ia khö namania Iza'aki Yakobo, ba me no ibayaisi, ba imane: Li andrö, ba no li Yakobo, ba ta'io, ba no ta'io Gezau.

23 Ba lö i'ila, wa ya'ia, me no mobu da'ionia, si mane ta'io ga'ania Ezau; ba ifahowu'ö ia.

Tenga sa faya, wa no labe'e töinia Yakobo; noa sa mendrua ilimodo: fa'asia'a andrö khögu, ba no ihalö, ba no itagö göi howu-howu andrö khögu!

24 Ba imane: Hadia, onogu Ezau ndra'ugö?

Imane: E, Ezau ndra'odo.

25 Ba imane: Ba ohe khögu, ena'ö u'a gahulua andrö, khö nonogu, ba ufahowu'ö dania ndra'ugö!

Ba i'ohe khönia, ba i'a; ba ibe'e khönia nagu ba ibadu.

26 Aefa da'ö, ba imane khönia amania Iza'aki: Ae ba da'e, ago mbawagu, onogu!

27 Ba me ihatö'ö ia, me fa'ago bawa ya khönia, ba i'ago hua nukhania; ba ifahowu'ö ia, imane: Sindruhu, hua nonogu andrö, ba no hulö hua mbenua, nifahowu'ö Yehowa!
28 Yamube'e khöu Lowalangi namo moroi ba mbanua si yaŵa, ba tanö satabö sinanö, ba yamuhöna khöu mbua nowi, awö nagu.
29 Ndramöi sawuyumö soi niha ba yamangalulu khöu ngawalö mado. Samatörö talifusöu fefu dania ndra'ugö, ba ya mangalulu khöu ndraono ninau. Ha niha zangelifi ya'ugö, ba ni'elifi da'ö; ba samahowu'ö ya'ugö, ba nifahowu'ö?

30 Ba me no i'o'ozui Iza'aki wamahowu'ö Yakobo ba me ha si'aikö iröi namania Iza'aki Yakobo, we'amöi baero, ba so ga'ania Ezau, moroi fafana.

31 Ba i'asiwai göi gö, i'ohe si bakha khö namania, ba imane khö namania: Faoso, ama, ba a gahulua andre khö nonou, ena'ö öfahowu'ö ndra'o dania.

32 Ba imane khönia amania Iza'aki: Ha niha ndra'ugö?

Imane: Onou si a'a, Ezau, ndra'odo!

33 Ba tokea sibai Giza'aki ba imane: Ba ha niha atö zi no ahulu, solohe khögu si bakha, tobali no ahori u'a, me lö ya'ugö na, ba no ufahawu'ö ia. Ba lö'ö sa tebulö nifahowu'ö ia!

34 Ba me irongo Ezau niŵa'ö namania andrö, ba mege-ege sibai ia, mu'ira-ira, ba imane khö namania: Fohowu'ö ndra'odo göi, ama!

35 Ba imane: Noa sa i'onekhesi akhiu, ba no itagö howu-howu andrö khöu.

36 Ba imane: Tenga sa faya, wa no labe'e töinia Yakobo; noa sa mendrua ilimodo: fa'asia'a andrö khögu, ba no ihalö, ba no itagö göi howu-howu andrö khögu!

Ba imane na: Ba hadia, lö nitenagöu howu-howu khögu?

37 Ba itema li Iza'aki, imane khö Gezau: Noa sa atö ufataro samatörö ya'ugö ia, ba no ube'e barö mbawania, sawuyunia, dalifusönia fefu, ba no uhöna khönia mbua nowi, awö nagu; ba hadia atö nibe'egu khöu, onogu?

38 Ba imane Ezau khö namania: Ba hadia sa, ha da'ö howu-howu khöu, ya'ugö amagu? Fahowu'ö ndra'o göi, ama! ba mege-ege Gezau.

39 Ba itema linia amania Iza'aki, imane khönia: Hiza, si lö atabö sinanö danö, ba zi so'ö ba lö tana khönia namo mbanua moroi yaŵa.
40 Si'öli wangalui mbalazo khöu, ba sawuyu nakhiu ndra'ugö. Ba tobali, na ö'anösö'ö, ba ö'eŵegö galo mbagi andrö khönia, aheta ba mbagiu.

 II. Edöna ibunu Yakobo Ezau ba itolo Yakobo inania Rebeka 

41 Ba fatiu dödö Gezau khö Yakobo, ba howu-howu andrö nifa'ema namania khönia; imane dödönia Ezau: Na irugi baŵa wange'esi amagu dania, ba ubunu nakhigu Yakobo!

42 Ba me te'ombakha'ö khö Rebeka wehede nononia si a'a Ezau, ba ifakaoni'ö nononia si akhi, Yakobo, imane khönia: Hiza, edöna ilau mbalönia khöu ga'au Ezau, wamunu ya'ugö. 
43 Ba o'ö niŵa'ögu khöu, onogu! Faoso, oloi, saŵa ga'agu Labano, ba Harana,
44 khönia iagö maiifu, irege alö wa'abao dödö ga'au — 
45 irege döhö wönu ga'au andrö khöu ba irege olifu ia nilaumö khönia; awena dania ufatenge, ufahalö'ö ndra'ugö ba da'ö. Hana wa faoma taya ami khögu, ha ma'ö-ma'ökhö!

46 Ba imane Rebeka khö Giza'aki: Saföli fa'auri sa'ae ndra'o, börö Ndraono Kheti andrö. Na Yakobo göi dania zangai Iraono Kheti si manö, ono niha ba danö, ba hadia guna aurido na?

Faza 28

I. Ifahowu'ö Yakobo Iza'aki ba ifatenge khö Labano 

1 Ba humede Giza'aki khö Yakobo ba ifahowu'ö ia; ba ibe'e na li khönia, imane: Böi halö nono alawe Ndrawa Gana'ana.
2 Faoso, ae ba Mezofotamia, ba nomo Mbetueli, ama ninau, ba da'ö halö khöu ndra'alawe, ono zibayau Labano, sambua.
3 Ba yamufahowu'ö ndra'ugö Lowalangi si lö ambö fa'abölö, ba yamufo'ono ndra'ugö yamu'oya'ögö, ena'ö ŵalo soi ndra'ugö!
4 Ba yamube'e khöu howu-howu andrö khö Gaberahamo, khöu ba ba ma'uwumö, awöu, ena'ö okhötau dania danö andre, ba zi so ndra'ugö si fatewu, nitehe Lowalangi khö Gaberahamo.

5 Ba ifofanö Yakobo Iza'aki, ba isaŵa Mezofotamia, khö Labano, ono Mbetueli, Dawa Garamo, ga'a Rebeka, ina ndra Yakobo Ezau.

 II. Ihalö nono Zima'eli Ezau 

6 Ba me irongo Ezau, no ifahowu'ö Yakobo Iza'aki ba no ifatenge ba Mezofotamia, ena'ö ba da'ö ihalö khönia ndra'alawe, wa no ifahowu'ö ia, awö wa no ibe'e li khönia, wanguma'ö: Böi halö nono alawe Ndrawa Gana'ana!
7 awö wa no ifondrondrongo Yakobo li ndra amania inania, we'amöi ba Mezofotamia,
8 ba aboto ba dödö Gezau, wa anuzu dödö namania ndra'alawe Dawa Gana'ana.

9 Ba möi khö Zima'eli Gezau ba ihalö Mahalata, ono Zima'eli ono Gaberahamo andrö, talifusö Nebayoti, nönö-nönö ndrongania si tohöna.

 III. I'ila nora ba zorugo ba wangifi Yakobo ba itema gamabu'ula li Lowalangi 

10 Ba mofanö Yakobo, iheta ia ba Mbereseba, isaŵa Harana:
11 Ba irugi zi mörö ia, noa sa'ae aekhu luo. Ba sambua ihalö kara, si so ba da'ö, ibe'e tandrayania, ba ifadölö ia tou mörö ba naha andrö.

12 Ba mangifi ia, ora nifasindro ba danö sirugi banua si yaŵa zuzu, ba mangörö-ngörö ba da'ö mala'ika Lowalangi.

13 Ba so si yaŵa ba mbagi Yehowa, imane: Yehowa ndra'odo, Lowalangi duau Aberahamo, ba Lowalangi Giza'aki: tanö andre, si mörö ndra'ugö tou, ba khöu ube'e dania ba ba ma'uwumö.
14 Ba ma'uwumö dania, ba si mane ngawua nene ba danö [wa'oya], ba mibologö dania ami tanö ba gaekhula ba tanö ba gatumbukha ba miyöu ba miraya, ba moroi khöu tefahowu'ö dania fefu soi ba guli danö, ba moroi ba ma'uwumö.

 IV. I'andrö saoha gölö khö Lowalangi ba ifabu'u wolo'ö khönia 

15 Ba fao-fao ndra'o khöu ba utimba khöu zi lö sökhi, fefu gofu heza möi'ö, ba u'ohe mangawuli ndra'ugö ba danö andre; lö'ö sa faröi ndra'o khöu, irege no ufalua nifabu'ugu khöu.

16 Ba tokea Yakobo, ba imane: Si ndruhu, so Yehowa ba naha andre, ba no lö u'ila!
17 Ba ata'u ia ba imane: Sihokha mbuda naha da'e; si ndruhu nahia Lowalangi da'e, bawandruhö zorugo!

18 Ba me moluo, ba ihalö gowe andrö Yakobo, tandrayania mege, ifasindro harefa, ba ifaduwa wanikha ba detenia.
19 Ba ibe'e töi naha andrö Mbetieli; Lusi döinia föna.
20 Ba ifabu'u linia Yakobo, imane: Na itolodo Lowalangi, na itimba khögu zi lö sökhi ba lala andre, nitörögu iada'e, na ibe'e gögu, ni'a, ba nukhagu, ni'onukha,
21 ba na [ibe'e] mangawuli ndra'o ba nomo namagu, lö hadia ia, ba ya Lowalangigu Yehowa.
22 Ba gowe andre, nitaru'ögu harefa, ba ya osali Lowalangi, ba hadia ia fefu, nibe'eu khögu, ba lö zi lö ufuli khöu zambua ni'ofulu.

Faza 29

 I. Irugi Harana Yakobo. Falukha ia khö Rakhela ba i'ohe ia yomo Labano 

1 Ba mofanö Yakobo, isaŵa danö tanö ba gatumbukha luo.
2 Ba i'ila mba'a ba mbenua, ba mörö ba zingania mbiri-biri, tölu ngawawa, ba mba'a da'ö sa lafabadu-badugö nidanö ba mbiri-biri. Ba no musösöwui mba'a andrö gowe sebolo.
3 Ba na no mu'orudugö ba da'ö ngawawa mbiri-biri fefu, ba laheta gowe andrö ba mbawa mba'a, ba lafabadugö nidanö ba mbiri-biri; ba aefa da'ö, ba lafuli ba nahania gowe, söwu-söwu mba'a.

4 Ba imane khöra Yakobo: He ga'a! Ha banua ami?

Lamane: Banua Harana ndra'aga.

5 Ba imane khöra: Hadia, mi'ila Labano andrö, ma'uwu Nakhori?

Lamane: Ma'ila.

6 Ba imane khöra: Hadia, lö hadia ia khönia?

Lamane: Lö hadia ia; hiza si'aikö moroi sa nononia Rakhela, solohe biri-biri.

7 Ba imane: Alaŵa luo na, ba tenga na inötö wolohoe urifö. Mifabadugö nidanö ba mbiri-biri ba mifuli mi'ohe ba ndru'u.

8 Lamane: Tebai, balazi no ahori mu'orudugö ngawawa, awena dania laheta gowe andrö ba mbawa mba'a, ba mafabadugö ba mbiri-biri.

9 Ba fatua fahuhuo ia khöra, ba no irugi Rakhela, wolohe biri-biri namania, kubalo sa ia.

10 Ba me i'ila Yakobo Rakhela andrö, ono Labano andrö, ga'a ninania, awö mbiri-biri zibayania Labano, ba möi ia muheta gowe andrö ba mbawa mba'a ba ifabadugö nidanö ba mbiri-biri zibayania Labano.

11 Aefa da'ö ba fa'ago bawa ia khö Rakhela, ba mege-ege sibai ia.
12 Ba i'ombakha'ö khö Rakhela Yakobo, wa ono mbene'ö namania ia, ono Rebeka; ba fagohi da'ö, i'ombakha'ö khö namania.

13 Ba me irongo Labano duria Yakobo andrö, turia nono nakhinia, ba fagohi ia, ba wamaondragö, italagui mbagi, fa'ago bawa ia khönia, ba i'ohe yomo, ba nomonia; ba idunö-dunö khö Labano fefu hadia ia.
14 Ba imane khönia Labano: Hiza, föfö nösigu ndra'ugö!

 II. Mewitu fakhe manga gazi ia khö Labano, böli Rakhela 

15 Ba me no sara waŵa ia khönia, ba imane Labano khö Yakobo: Ono mbene'öma sa ndra'ugö; ba hadia, andrö mohalö-halöwö'ö manö khögu, lö böli gölöu? ŵa'ö khögu, hadia luou.

16 Ba dombua nono alawe khö Labano, Lea döi zi a'a, ba Rakhela döi zi akhi.
17 Ba no abösi-bösi Lea andrö, ba Rakhela, ba si sökhi boto ba si sökhi bawa.

18 Ba omasi Yakobo Rakhela andrö imane: Damohalöwödo khöu mewitu fakhe, böli Rakhela andrö, onou si akhi.

19 Imane Labano: Sökhi ube'e khöu, moroi ube'e ba niha bö'ö; iagö khögu!

20 Ba tobali mohalö-halöŵö Yakobo, böli Rakhela, mewitu fakhe; ba ba dödönia, ba hulö zi lö oya-oya ngaluo, balazi wa'omasinia ia.

 III. Ihalö Rakhela ba Lea Yakobo 

21 Ba aefa da'ö, ba imane Yakobo khö Labano: Be'e khögu ngambatögu, noa sa irugi döfigu — ena'ö orudu ndra'o khönia.

22 Ba ikaoni mbanuara fefu Labano, ilau walöŵa.

23 Ba me bongi, ba ihalö nononia Lea, i'ohe khö Yakobo si bakha, ba orudu ia khönia.
24 Ba ibe'e khö nononia Lea zawuyunia ono alawe, Silifa, Labano, ngoni-ngoninia yomo.

25 Ba me moluo, ba oroma [khö Yakobo] wa no Lea [nibe'e khönia]. Ba imane khö Labano: Hadia nilaumö khögu? Hadia, tenga böli Rakhela, wohalö-halöwögu khöu?
26 Hana sa wa ölimodo? 

Imane Labano: Tenga huku ba khöma, labe'e zi akhi, na lö mube'e zi a'a ua.
27 Böi bulö'ögö ba da'e zi samigu andre, ba tebe'e khöu zi sambua göi, na mewitu fakhe tö mohalö-halöŵö'ö khögu.

28 Ba i'o'ö da'ö Yakobo, ifalua zi samigu khönia, awena ibe'e khönia nononia Rakhela [Labano].
29 Ba ibe'e khö nononia Rakhela zawuyunia, Biliha, Labano, ngoni-ngoninia yomo.

30 Ba orudu Yakobo khö Rakhela göi, ba omasi ia Rakhela, moroi khö Lea. Ba mewitu fakhe tö mohalö-halöŵö ia khö Labano.

 IV. Ihalö Rakhela ba Lea Yakobo 

31 Ba me i'ila Yehowa, te'ositengagö Lea andrö, ba ifo'ono, ba lö'ö sa ono Rakhela.
32 Manabina Lea, ba tumbu khönia nono matua, ba ibe'e töinia Rubeno, imane: Noa sa inehegö wa'anumanagu Yehowa; lö zi lö i'omasi'ö sa'ae ndra'odo fo'omogu!
33 Ba ifuli manabina, ba madono, ono matua. Ba imane: No irongo Yehowa, wa ni'ositengagö ndra'odo, andrö ibe'e khögu da'e göi. Ba ibe'e töinia Zimeoni.
34 Ba ifuli manabina, ba madono, ono matua. Ba imane: Awena molemba dania khögu wo'omogu, me no tölu nonogu matua khönia; andrö ibe'e töinia Lewi.
35 Ba samuza tö manabina ia, ba madono, ono matua zui: Ba imane: Sanuno Yehowa sa'ae ndra'odo! Andrö ibe'e töinia Yuda. Aefa da'ö, ba lö'ö sa'ae ono khönia.

Category:Wb/nia
Category:Wb/nia/Moze I
Category:Wb/nia/Sura Ni'amoni'ö
Category:Wb/nia/Amabu'ulali Siföföna
Category:Wb/nia/No mufareso

Faza 30

 I. Ono Yakobo khö Lea na ba ba zawuyu andrö 

1 Ba me i'ila Rakhela, lö ononia khö Yakobo, ba afökhö dödönia khö ga'ania Lea, ba imane khö Yakobo: Fo'ono ndra'o — ba na lö'ö, ba matedo!

2 Ba mofönu Yakobo khö Rakhela, imane: Hadia, salahi Lowalangi ndra'o? Ya'ia zi lö mamo'ono ya'ugö!

3 Ba imane: Ya'e zawuyugu yomo, Biliha andre, odonga ia, ena'ö mo'ono ia ba gahetagu, ba ena'ö moroi khönia usöndra göi nono!

4 Ba ibe'e khönia zawuyunia yomo, Biliha andrö, donga ba döi, ba orudu khönia Yakobo.
5 Ba manabina Mbiliha andrö, ba madono khö Yakobo, ono matua.
6 Ba imane Rakhela: No ifaigi khögu lala Lowalangi, no ifondrondrongo khögu ba no ibe'e bualania khögu nono! Andrö wa ibe'e töinia Dano.
7 Ba samuza tö manabina Mbiliha andrö, sawuyu yomo khö Rakhela, ba madono ia khö Yakobo, ono matua, sambua tö.
8 Ba imane Rakhela: No fasöndra ndra'o khö ga'agu, ba wangai tödö Lowalangi, ba no abölö ndra'o! Andrö wa ibe'e töinia Nafetali.

9 Ba me i'ila Lea, wa lö'ö sa'ae ono khönia, ba ihalö zawuyunia yomo, Silifa andrö, ba ibe'e khö Yakobo, donga ba döi.
10 Ba mo'ono Zilifa andrö, sawuyu yomo khö Lea, khö Yakobo, ono matua. 
11 Ba imane Lea: Salöfö! ba ibe'e töinia Gado.
12 Ba samuza tö mo'ono Zilifa, sawuyu yomo khö Lea, khö Yakobo, ono matua zui.
13 Ba imane Lea: Ya'ahowu ndra'odo! Hiza, nifahowu'ö ndra'alawe bö'ö sa'ae ndra'o! Andrö wa ibe'e töinia Gaseri.

14 Ba ha samuza ma'ökhö, ba möi ba mbenua Rubeno, me baŵa wamasi gandru, ba isöndra dudayi, ba i'ohe khö ninania Lea.

Ba imane Rakhela khö Lea: Be'e khögu ma'ifu dudai nonou andrö!

15 Ba imane: Hadia, ambö na, wa no ötagö khögu wo'omogu, hadia, öhalö na göi iada'e dudayi andrö khö nonogu?

Ba imane Rakhela: Ululu ia khöu bongi, hana na ba ngaiu mörö ia bongi andre, böli dudayi andrö khö nonou.

16 Ba me so Yakobo, me bongi, me i'otarai mbenua, ba ifaondragö ia Lea, imane: Khögu si bakha möi'ö, noa sa ube'e mböliu, dudayi andrö khö nonou. Ba ba ngainia mörö ia ba zi bongi andrö.

17 Ba i'o'ö khö Lea Lowalangi, tobali manabina ia ba madono khö Yakobo, ono matua, lima möi da'ö.
18 Ba imane Lea: No ibe'e luogu Lowalangi, me no ululu khö wo'omogu zawuyugu yomo. Andrö wa ibe'e töimia Isasari.
19 Ba ifuli manabina Lea ba madono khö Yakobo, ono matua, önö sa'ae. 
20 Ba imane Lea: No buala si sökhi nibe'e Lowalangi khögu, awena ebua ndra'o ba dödö wo'omogu dania, me no önö nonogu matua khönia! Andrö ibe'e töi da'ö Zebuloni. 21 Ba aefa da'ö, ba mo'ono ia ono alawe, ba ibe'e töinia Dina.

Ba me so Yakobo, me bongi, me i'otarai mbenua, ba ifaondragö ia Lea, imane: Khögu si bakha möi'ö, noa sa ube'e mböliu, dudayi andrö khö nonou. Ba ba ngainia mörö ia ba zi bongi andrö.

 II. Mo'ono Rakhela ba ibe'e töinia Yosefo 

22 Ba itörö tödö Lowalangi Rakhela, ifondrondrongo wangandrönia Lowalangi ba ifo'ono.
23 Manabina ia ba madono, ono matua. Ba imane: No iheta wa'ailagu Lowalangi.
24 Andrö wa ibe'e töi nono Yosefo, imane: Yamube'e khögu zambua tö nono matua Yehowa!

 III. Mohalö-halöŵö na Yakobo khö Labano 

25 Ba me no tumbu Yosefo andrö khö Rakhela, ba imane Yakobo khö Labano: Efa'ö ndra'o, ba wangawuli ba khöma!
26 Be'e khögu wo'omogu ba onogu, sohalö-halöŵö khöu, ena'ö mofanödo; ya'ugö sa'ae zangila, he wisa wohalö-halöŵögu khöu!

27 Ba imane khönia Labano: Na ma'ifu so so dödöu khögu — oroma khögu, wa no ifahowu'ö ndra'o Yehowa, börö ndra'ugö.
28 Ba imane na: Fatö luo, ni'andröu khögu, ba ube'e khöu.

29 Ba itema linia, imane: Ö'ila, he wisa wohalö-halöŵögu khöu, ba he wisa wa'atedou guriföu khögu.
30 Lö'ö sa oya-oya, si so khöu, me lö ya'odo na, ba no ihötöi tedou, ba sambeka ubekai, ba fago'ö-go'ö howu-howu khöu, ibe'e Yehowa — ba iya'e, ba ha wa'ara ufaigi gaurifa zoroiyomogu andrö fefu?

31 Ba imane: Ba hadia zomasi'ö ube'e khöu?

Imane Yakobo: Lö hadia ia öbe'e khögu. Na ötehe khögu niŵa'ögu khöu, ba utohugö urorogö mbiri-biriu, ukubaloi.
32 Da'utöröi mbiri-biriu fefu, ma'ökhö andre ba uföfö'ö fefu, ha uga geu zogara-gara ba sombaŵa-mbaŵa — fefu zaitö ba nono-ono ba sombaŵa-mbaŵa ba sogara-gara ba nambi.
33 Ba ya da'ö luogu, ba ba da'ö oroma dania wa'adölö dödögu: na öfaigi-faigi dania luogu andrö, ba sinagö fefu si faruka ba nambigu, si tenga sogara-gara ba si tenga sombaŵa-mbaŵa, ba si tenga saitö ba nono mbiri-biri khöu.

34 Ba imane Labano: Lau, ya'ia da'ö niŵa'öu.

35 Ba iföfö'ö [Labano], me luo da'ö zi matua sokhoi-khoi ba sombaŵa-mbaŵa, awö nambi sogara-gara ba sombaŵa-mbaŵa fefu, fefu zi so hadia ia zafusi — ba saitö ba nono-ono fefu, ba ibe'e ba danga nononia.

36 Ba ifo'otalua, tölu ngaluo fofanö ba gotaluara Yakobo; ba Yakobo zokubaloi biri-biri khö Labano si tosai.
37 Ba ihalö Yakobo ndraha geu sauri, bou ba bua kare ba dara ba ifokhoi-khoi, wameta uli, wangoroma'ö safusi ba ndraha andrö.
38 Ba ibe'e ba luha ndraha andrö, nibo'ania uli, ba naha nidanö, ba zi möi mbiri-biri mamadu, ifaudugö ba mbiri-biri. Ba alau ba zi matua na möi mamadu idanö.
39 Tobali fahömba, na so ba duduma höröra ndraha geu andrö; ba tobali sokhoi-khoi nono mbiri-biri ba sogara-gara ba sombaŵa-mbaŵa.

40 Ba iföfö'ö nono andrö Yakobo, ifatahö ba mbiri-biri fefu zokhoi-khoi, awö zaitö ba mbiri-biri Labano, ba iföfö'ö khönia ngawawa, si lö i'orudugö ba mbiri-biri Labano. 
41 Ba ero na baŵa welowu zebua, ba ibe'e ba naha nidanö ndraha geu no mege Yakobo, ifaudugö ba mbiri-biri, ena'ö ba gamaudu ndraha geu andrö fahömba.
42 Ba na sambö fa'ebua, ba lö ibe'e ndraha geu; ba tobali khö Labano zambö fa'abölö, ba khö Yakobo zabölö.
43 Ba tobali fahöna khönia, oya sibai zi falukha ia, biri-biri ba sawuyu ono alawe ba sawuyu ono matua ba ondra ba kalide.

Category:Wb/nia
Category:Wb/nia/Moze I
Category:Wb/nia/Sura Ni'amoni'ö
Category:Wb/nia/Amabu'ulali Siföföna
Category:Wb/nia/No mufareso

Faza 31

I. Moloi Yakobo 

1 Ba terongo khö Yakobo huhuo nono Labano; no lamane: No ihalö manö khönia Yakobo dana khö namada, fefu, ba ba dana khö namada mege isöndra wo'ana'a andrö, fefu.
2 Ba ifaigi-faigi mbawa Labano Yakobo, ba tenga sa'ae si mane föna gamuata da'ö khönia.

3 Ba imane Yehowa khö Yakobo: Fuli'ö ba danö duau ba ba niwami, ba utolo-tolo'ö.

4 Ba ifatenge zinenge Yakobo, ifakaoni'ö ndra Rakhela Lea, ba we'amöi khönia ba danö ba zi so biri-biri.

5 Ba imane khöra: U'ila sa'ae, wa tenga sa'ae si mane föna mbawa namami khögu, ba no itolo-tolodo Lowalangi namagu andrö.
6 Ya'ami zangila, wa no a'oi dölagu wangai halöŵö namami.
7 Ba no ilimodo amami; no mewulu ifalala-lala luogu; ba lö sa nitehe Lowalangi khönia fangalani ya'odo.
8 Na imane: Sogara-gara luou, ba no sambawa manö zo'ono-ono sogara-gara. Ba na imane zui: Sokhoi-khoi luou, ba sambawa zo'ono-ono sokhoi-khoi.
9 Ba tobali iböda khö namami gurifö andrö Lowalangi, ba ibe'e khögu.
10 Ba me baŵa welowu mbiri-biri, ba u'ila ba wangifi, oroma sibai, si matua mbiri-biri andrö, si fahömba ba zi alawe, ba ahori no sokhoi-khoi ba sogara-gara ba sombaŵa-mbaŵa.
11 Ba imane khögu mala'ika Lowalangi, ba wangifi: He Yakobo! Ba umane: Ya'e ndra'odo!
12 Ba imane: Faigi we, si matua mbiri-biri andrö, si fahömba ba zi alawe, ba ha sambalö sokhoi-khoi ba sogara-gara, ba sombaŵa-mbaŵa! Noa sa ahori u'ila nilau Labano khöu.
13 Lowalangi ba Mbetieli no ndra'odo, ba nilaumö fanikha ba harefa andrö, ba nifabu'umö limö khögu. Ba faoso, heta'ö ba danö andre, ba fuli'ö ba khömi.

14 Ba latema linia ira Rakhela Lea, lamane khönia: Hadia, so na sa dana khöma, so na zinemama ondröita ba nomo namada?
15 Hadia, tenga no niha bö'ö ndra'aga khönia, me no i'amawa ndra'aga, ba me no ara me i'a mbölima?
16 Fefu sa, zi no fahöna andrö, nifasöbi Lowalangi khö namada, ba khöda ba khö nonoda. Ba ya'ugö, ba o'ö manö fefu niŵa'ö Lowalangi khöu!

17 Ba ifakudo nononia ba fo'omonia ba hulu gondra;
18 ba i'ohe misa gurifönia andrö, awö fefu zi so khönia, nisöndrania, urifö andrö, si so khönia, nisöndrania ba Mezofotamia, ba we'amöi khö namania Iza'aki ba danö Gana'ana.

19 Ba me no möi Labano, ba woguti bu mbiri-birinia, ba itema itagö ziraha namania Rakhela.

20 Ba tobali ilimo Labano andrö, Dawa Garamo, Yakobo, wamini'ö khönia, wa edöna moloi ia.
21 Ba moloi ia, i'ohe fefu hadia zi so khö nia; mangefa ia, i'ötö nidanö ba isaŵa hili Gileadi andrö.

 II. Igohi Yakobo Labano ba fahuhuo ira 

22 Ba dua wongi, ba te'ombakha'ö khö Labano, wa no moloi Yakobo.
23 Ba i'ohe dalifusönia, igohi Yakobo, fitu ngaluo fofanö, ba ikhamö ia, ba hili Gileadi andrö.

24 Ba möi khö Labano, Dawa Garamo andrö, Lowalangi, ba zi bongi, ba wangifi, imane khönia: Angelama; sambua li böi ŵa'ö khö Yakobo, si lö sökhi!
25 Ba ikhamö Yakobo Labano. Ba no itaru'ö nosenia Yakobo ba hili. Ba Labano ba talifusönia, ba no lataru'ö ba hili Gileadi andrö göi.

26 Ba imane Labano khö Yakobo: Hadia da'ö, wa ölimodo öŵa'ö, wa no ö'oloi'ö nonogu andrö, amaedola nira'u ba wanuwö?
27 Hadia wa moloi'ö, nibini'ö, ba hana wa ölimodo, ba lö öfarongogö khögu, fa ufasao'ö mena'ö, fao wa'iki ba fanunö ba faritia ba biola?
28 ba lö öbase'ö, fa'ago bawa ndra'o ba ma'uwugu ba ba nonogu; si ndruhu, nifolau zi lö tödö wolaumö andrö!
29 So sa ena'ö wa'abölö khögu, ba wamakao ya'ami, ba no imane khögu me owi Lowalangi namau andrö: Angelama; sambua li böi ŵa'ö khö Yakobo, si lö sökhi!
30 Ba lau ua; noa sa moloi'ö me no abölö sibai adöni dödöu ba khömi, ba hana wa no ötagö Lowalangigu?

31 Ba itema li Labano Yakobo, imane khönia: Sata'u ndra'o, umane sa'ae dödögu: ma öfasöbi khögu nonou.
32 Ba nisöndra Lowalangiu andrö, ba böi ya auri! Ba zanehe talifusöda andrö bo'a-bo'ai zi so khögu, ba halö. Ba lö'ö sa i'ila Yakobo, wa no Rakhela zanagö.

33 Ba möi ba nose Yakobo Labano ba ba nose Lea ba ba nose zawuyu yomo andrö, si darua, ba lö hadia ia isöndra; ba iröi nose Lea ba möi ba nose Rakhela.

34 Ba no ihalö ziraha andrö Rakhela, ba no isigö'ö barö zela gondra, ba no idadaoni. Ba ibo'ai nose ma'afefu Labano, ba lö hadia ia isöndra.

35 Ba imane Rakhela khö namania: He ama, böi ofönu, na tebai maosodo khöu; itörö ndra'o si mane amuata ndra'alawe! Ba i'alu-alui, ba lö isöndra ziraha.

36 Ba mofönu Yakobo, ihede-hede'ö Labano. Humede ia, imane khö Labano: Hadia horögu, hadia zalagu, wa no öforege wolohi ya'odo?
37 Noa sa öbo'ai fefu nibaya-bayagu, ba hadia, no ösöndra hadia ia nibaya-bayamö? Tou'ö tou ba da'e föna dalifusögu ba föna dalifusöu, ena'ö la'etu'ö huku, ha khö zatulö ba khöda andre.
38 Dua wulu fakhe iada'e, wa sodo khöu; lö irai alau dalu mbiri-biriu ba he nambiu, ba lö ni'agu zi matua mbiri-birimö.
39 Hadia nisasawi gutu ndru'u, ba lö ni'ohegu khöu, no ya'odo zangali; khögu ösugi, he ba zi ma'ökhö tera'u ba he ba zi bongi.
40 Na ma'ökhö, ba ariri ndra'o ba wa'aukhu zino, ba na bongi, ba ba wa'o'afu, ba lö salau hörögu.
41 Alo'o 20 fakhe mohalö-halöŵö ndra'o khöu: si fele'öfa fakhe ba böli nonou alawe si dombua, ba si me'önö fakhe dania, ba böli mbiri-biri andrö khöu: ba no mewulu öfalala-lala luogu.
42 Ena'ö lö si fa'awö khögu Lowalangi duagu andrö, Lowalangi Gaberahamo, ni'ata'ufi Giza'aki göi, ba no öfofanö ndra'odo, lö noro danga! Famakaogu andrö ba fa'erege dödögu andrö, ba no i'ila Lowalangi, ba no iŵa'ö lala me owi.

Aefa da'ö ba itaba zumange Yakobo, ba hili andrö, ba ikaoni zi tenga bö'önia andrö, ba wemanga. Ba manga ira ba mörö ba hili andrö.

 III. Fawu'u li ira 

43 Ba itema li Yakobo Labano, imane khönia: Khögu ndra'alawe ba khögu ndraono, ba khögu gurifö andrö ba fefu ni'ila höröu, ba khögu. Ba he uwisa ba khö nonogu alawe andrö ba ba ndraono andrö, onora?
44 Ba lau, ba talau fawu'u li, da'ö dania wamaduhu'ö khöda, darua ita.

45 Ba ihalö gowe Yakobo, itaru'ö harefa.
46 Ba imane Yakobo ba zi tenga bö'önia: Mi'ozaragö gowe! Ba la'ozaragö: ba labahogö, ba labe'e zumange ba dete mbaho gowe andrö.
47 Ba ibe'e töinia Yegara Sahaduta Labano, ba Yakobo, ba ibe'e töinia Galeadi.

48 Ba imane Labano: Baho gowe andre zi so ba mbörö khöda, darua ita — andrö wa labe'e töinia Galeadi —
49 ba Misefa (nahia zanaro), imane sa: Yamöi sanaro Yehowa ba gotaluada, na no aröu gotaluada dania!
50 Ma öfakao nonogu andrö, ba ma önönö na ira ira alawe bö'ö — na lö niha khöda, ba böi olifu ndra'ugö: Lowalangi zi so ba mbörö khöda, darua ita!
51 Ba imane na Labano khö Yakobo: Hiza, baho gowe andre ba harefa andre, nitaru'ögu ba gotaluada —
52 ba ya si so ba mbörö mbaho gowe andre ba si so ba mbörö harefa; he ya'o, ba lö tola utalu'i mbaho gowe andre, wanaŵa khöu, ba he ya'ugö, ba tebai ötalu'i mbaho gowe andre ba he harefa andre, we'amöi khögu, na si lö sökhi dödöu khögu.
53 Yamöi same'e lala khöda Lowalangi Gaberahamo, Lowalangi Nakhori andrö, Lowalangi namara.

54 Ba möi ba hölu Yakobo, ba Lowalangi, ni'ata'ufi namania Iza'aki.

Aefa da'ö ba itaba zumange Yakobo, ba hili andrö, ba ikaoni zi tenga bö'önia andrö, ba wemanga. Ba manga ira ba mörö ba hili andrö.

Faza 32

I. I'ila mala'ika Lowalangi Yakobo 

1 Ba mahemolu ö, ba ihulö wongi Labano fa'ago bawa ba ma'uwunia ba ba ndraononia ba i'angonasi ira. Ba maoso Labano, ifuli ia ba mbanuara.

2 Ba sofanö göi Yakobo, ba falukha khönia mala'ika Lowalangi.
3 Ba imane Yakobo, me i'ila ira: Sabölö khö Lowalangi da'ö. Andrö wa ibe'e töi naha andrö Mahana'i.

 II. Ifatenge zinenge, solohe buala khö ga'ania Ezau; ba mangandrö ia khö Lowalangi 

4 Ba ifowaö-waö zinenge Yakobo, khö ga'ania Ezau, ba Ze'ira, ba danö Ndraono Gedomo!
5 ibe'e li khöra, imane: Mimane khö zalaŵada Ezau: Da'ö niŵa'ö zawuyumö Yakobo khöu: Khö Labano so so ndra'o, ba no arörödo ba da'ö, irege iada'e.
6 Ba no falukhado zaŵi ba kalide ba biri-biri ba sawuyu ono matua, ba sawuyu ono alawe, ba ufatenge iada'e, ba wamarongogö turia khöu, ya'ugö sokhö ya'odo, ena'ö öbologö dödöu khögu.

7 Ba mangawuli zinenge andrö khö Yakobo, lamane: Falukhaga khö ga'au Ezau, ba lala sa'ae so ia, ba wamaondragö ya'ugö, ba öfa ngaotu nawönia fao.

8 Ba ata'u sibai Yakobo, mogikhi dödönia. Ba ifosasi niha, si fao khönia, ba biri-biri ba saŵi ba ondra, ifodua mbawa.
9 Imane sa dödönia: Na ihawui zi sambawa Ezau, na i'ö'ötö, ba i'ila sa'ae moloi si sambawa.

10 Ba imane Yakobo: He ya'ugö, Lowalangi duagu andrö, Lowalangi namagu Iza'aki, Yehowa, sanguma'ö khögu: Fuli'ö ba khömi, ba niwami, ba ufaigi lala, fa'ohahau dödöu.
11 Sambö ndra'odo, ba wa'ebua dödöu andrö, fefu, ba ba wa lö faröi ndra'ugö, fefu, si no falukha genoniu andre khöu. Ha sara si'o khögu, me u'ötö Yoridano andre, ba iada'e, ba dua mbawa gamatöröŵagu.
12 Efa'ö ndra'o ba danga ga'agu andrö, ba danga Gezau; ata'udo sa ia; fa böi möi ia, mangö'ötö ya'aga, he ina, ba he iraono!
13 Ba ya'ugö, ba no öfabu'u, wanguma'ö: Ufaigi lala, fa lö hadia ia khöu, ba ato sibai ma'uwumö dania ube'e, fa'oya ngawua nene ba mbewe nasi, si tebai te'erai fa'oya!

14 Ba mörö ia ba da'ö. Ba i'oniagö ösa zi so khönia andrö, buala khö ga'ania Ezau:
15 200 nga'eu nambi si alawe, ba 20 zi matua, ba 200 nga'eu biri-biri si alawe ba 20 zi matua,
16 ba 30 nga'eu ondra, si bohou mo'ono, awö nono, ba 40 ono-ono zaŵi, ba 10 rozi ono zaŵi si matua, si bohou ebua ba 20 nga'eu kalide si alawe ba 10 rozi ono galide.

17 Ba ibe'e ba danga zawuyunia da'ö, samba-sambawa, i'oniagö, ba ibe'e li ba zawuyunia, imane: Mi'owaö-waö ba mifo'ota-otalua ngawawa andrö!
18 Ba ifobawa lala ba zi so föna, imane: Na falukha khöu ga'agu Ezau ba na isofu khöu: Ha khö ndra'ugö ba heza möi'ö ba ha khö da'ö fönau? ba ömane:
19 Buala zawuyumö Yakobo khö zokhö ya'o, Ezau; ba ya'ia, ba moroi furima sibai.

20 Ba si manö göi wanguma'önia khö wanete da'ö, ba khö wanete zi darua ba ba danö bö'ö fefu, solohe ngawawa andrö, imane: Mimanö göi khö Gezau, na falukha ami khönia, ba mimane: 21 Sawuyumö Yakobo andrö, ba moroi furima sibai. Imane sa dödönia: Da'u'alösi dödönia buala andrö, sowaö-waö fönagu, ba awena dania falukha ndra'o khönia, ma atö ibologö dödönia khögu.

22 Ba tobali mowaö-waö mbuala andrö, fatua so ia na ba golombaseŵa, ba zi bongi andrö.

Lö'ö sa'ae labe'e töimö Yakobo. Izeraeli sa'ae döiu, me no fasöndra'ö khö Lowalangi ba ba niha, ba me no ya'ugö zabölö.

 III. Fasöndrata Yakobo khö Lowalangi ba famalalini töinia 

23 Ba ba zi bongi andrö, ba maoso ia, i'ötö götöna ba Yaboko andrö, i'ohe wo'omonia si dombua ba sawuyu yomo andrö, si darua ba ononia andrö, si felezara.
24 I'ohe miyefo ira ba ifa'ötö fefu hadia ia zi so khönia.

25 Ba ha Yakobo zi toröi furi. Ba so zi fasöndra khönia, irege tobaha fa'amoluo.
26 Ba me i'ila da'ö, tebai ilaŵa, ba itema ifalisi zolania, tobali fabesu zola Yakobo, me fasöndra ia khönia.

27 Ba imane da'ö no mege: Böhölido, tobaha fa'amoluo!

Ba imane [Yakobo]: Lö uböhöli'ö, balazi öfahowu'ö ndra'odo!

28 Ba imane khönia: Ha niha döimö!

Imane: Yakobo!

29 Ba imane: Lö'ö sa'ae labe'e töimö Yakobo, Izeraeli sa'ae döiu, me no fasöndra'ö khö Lowalangi ba ba niha, ba me no ya'ugö zabölö.

30 Ba mangandrö Yakobo, imane: Ombakha'ö khögu döimö!

Ba imane: Hadia sa, wa ösofu döigu? Awena ifahowu'ö ia ba da'ö.

31 Ba ibe'e töi naha andrö Wenieli Yakobo, imane: Me no fa'ila bawa ndra'o khö Lowalangi ba me lö si matedo.

32 Ba me no italu'i Wenieli andrö, ba tumbu luo; ba sakela-kela ia, ba zolania andrö.
33 Andrö wa lö la'a Iraono Gizeraeli nuo andrö ba dete zola, irugi ma'ökhö, me no ifalisi zola Yakobo, uo andrö.

Faza 33

I. Falukha Gezau khö Yakobo ba omuso dödönia 

1 Ba i'ila Yakobo so moroi sa Gezau, ba öfa ngaotu nawönia fao, ba ifosasi ndraono khö Lea ba khö Rakhela, ba ba zawuyu yomo andrö, si darua.
2 Ba ibe'e tanö föna zawuyu andrö, awö nonora ba furira Lea, awö nononia ba furi da'ö Rakhela, awö Yosefo.
3 Ba ya'ia, ba mowaö-waö, ba mewitu ifaöndrö ia, irege danö tou, awena irugi ga'ania. 

4 Ba fagohi Gezau, wamaondragö ya'ia, italagui mbagi ba fa'ago bawa khönia, ba mege-ege ira.

5 Ba me ifakhölö ia Ezau, me i'ila ndra'alawe, awö ndraono, ba imane: Ba ha niha da'ö, awöu?

Ba imane: Iraono andrö, nibe'e Lowalangi khö zawuyumö!

6 Ba la'ondrasi sawuyu yomo andrö, awö nonora, mangalulu khönia.
7 Awena i'ondrasi göi Lea, awö nononia, mangalulu, ba awena Yosefo ba Rakhela ba mangalulu.

Ba fagohi Gezau, wamaondragö ya'ia, italagui mbagi ba fa'ago bawa khönia, ba mege-ege ira

 II. Fahuhuo ira 

8 Ba imane: Ba hadia guna ngawawa andrö, si falukhado?

Ba imane Yakobo: Afu-afugu uhalö dödö zokhö ya'o.

9 Ba imane Ezau: No abönö khögu; hana na khöu zi so khöu, akhi!

10 Imane Yakobo: Böi, na so ba dödöu ndra'o ma'ifu, ba lötolalö ötema khögu game'elagu! Noa sa atö u'ila mbawau, hulö mbawa mbanua zorugo, me no öbologö dödöu khögu.
11 Halö atö khögu mbuala fangowai andrö; si no mu'ohe khöu; noa sa ifahowu'ö sibai ndra'odo Lowalangi, no fahöna manö khögu. Ba iforege khönia, balazi ihalö.

12 Aefa da'ö, ba imane: Tafazaŵa ita, mofanö ita; ba sowaö-waö ndra'o khöu. 

13 Ba imane Yakobo: I'ila sokhö ya'o, wa no sambö fa'abölö na ndraono, ha ba mbiri-biri ba ba zaŵi, ba so zi bohou mo'ono, ba he ha ma'ö-ma'ökhö uforege khöra, ba ahori mate, sambawa manö.
14 Akha mowaö-waö föna zawuyunia zokhö ya'o; ba ya'odo, ba lö uda'i-da'i wofanö, dali wa'abölö gurifö andrö, ni'ohegu, ba fa'abölö ndraono, irege urugi zokhö ya'o, ba Ze'ira.

15 Ba imane Ezau: Ba da'uröi atö awöu nawögu ösa.

Ba imane: Hadöi? Asala ibologö dödönia khögu sokhö ya'o!

16 Ba mangawuli Gezau, me luo da'ö, isawa Ze'ira.

 III. Irugi danö Gana'ana Yakobo 

17 Ba Yakobo, ba isaŵa Zukota, ba itaru'ö nomonia. Ba nahia gurifö, ba ose daha geu itaru'ö. Andrö wa labe'e töi mbanua andrö Zukota.
18 Ba dania, ba irugi Zikhema andrö Yakobo, lö hadia ia, Sikhema ba danö Gana'ana; me i'otarai Mezofotamia. Ba föna-föna mbanua itaru'ö nosenia.
19 Ba benua andrö, nitaru'önia osenia, ba i'öli khö nono Hemori andrö, Ama Zikhema 100 kesita mböli.

20 Ba ifa'anö ba da'ö naha wame'e sumange ba ibe'e töinia "Eli, Lowalangi Gizeraeli".

Faza 34

I. Ihoröni Dina andrö Sikhema, omasi ia ihalö 

1Ba samuza ma'ökhö, me möi mangero Dina andrö, ono Lea, ononia khö Yakobo, me möi mamaigi ono niha ba danö alawe,
2 ba i'ila ia Sikhema, ono Ndrawa Hewi andrö, Hemori, salaŵa ba danö andrö, ba ira'u, orudu ia khönia, ihoröni.
3 Ba molemba sibai dödönia khö Dina andrö, ono Yakobo, omasi ia nono alawe andrö, itandraigö irara dödönia.
4 Ba i'andrö khö namania Hemori Sikhema, imane: Sofu khögu nono alawe andrö, ena'ö uhalö!

5 Ba no irongo Yakobo, wa no ihoröni nononia Dina; ba ononia matua, ba no lafasao ba ndru'u gurifö, ba ihonogö manö ia Yakobo, irege mangawuli ira.

6 Ba möi khö Yakobo Hemori, Ama Zikhema, ba wahuhuosa khönia.

7 Ba me so nono Yakobo, si otarai mbenua ba me larongo, ba abao sibai dödöra, tesao wönura sabölö-bölö. Ba dödö Ndraono Gizeraeli, ba no horö sebua nifazökhinia, me no orudu ia khö nono Yakobo; lö'ö manö sa tola zi manö mena'ö!

8 Ba humede Hemori, imane khöra: Tödö nonogu Sikhema andrö, ba no molemba khö nono alawe andrö, akhimi; u'andrö khömi, mibe'e ia khönia,
9 hana na olembatama ami. Mibe'e khöma nonomi alawe, ba mihalö nono alawe khöma, ba mi'iagö khöma:
10 ya'e fönami danö, mi'iagö ba midörö-döröi, hana na tetaro ami ba danö!

11 Ba imane Sikhema khö nama Dina andrö ba khö ndra ga'ania: Ena'ö na falukhado wa'ebua dödö wamaigimi! Gofu ha wa'ebua niŵa'ömi, ba ube'e.
12 He ebua sibai niŵa'ömi khögu, böwö ba buala, ba ube'e, u'o'ö niŵa'ömi; ba mibe'e fo'omogu nono alawe andrö!

 II. Lalimo mbanua Zikhema Simeoni ba Lewi, lafakao 

13 Ba latema li Zikhema ba li namania Hemori ono Yakobo, la'onekhesi, me no ihoröni nakhira Dina, lamane khöra:
14 Tebai matehe, ihalö nakhima niha si lö muboto; saila ndra'aga sa da'ö.
15 Awena tola ma'o'ö khömi, na mibali'ö si mane ya'aga ami, wamoto fefu motöi matua ba khömi.
16 Ba mabe'e sa'ae khömi nono alawe khöma ba mahalö nono alawe khömi ba ma'iagö khömi, ena'ö ha sambua soi ita.
17 Ba na lö mi'o'ö da'ö, wamoto ya'ami, ba ma'ohe nono alawe khöma, ba malau mofanö!

18 Ba atulö dödö ndra Hemori Sikhema, ononia, niŵa'öra andrö.
19 Ba i'aliogö wolau si manö ono matua andrö, me no omasi ia nono Yakobo, ba no sebua töi ia ba zi sawu ya'ira.

20 Ba möi ba mbawa göli Hemori ba ononia andrö, ba lamane ba mbanuara: 21 Si sökhi tödö khöda niha andrö: akha mowanua ira ba danöda ba hana na ladörö-döröi; tenga sa atö sambö nahara danö, gofu he tanö la'iagö! Tahalö nonora alawe ba tabe'e khöra nono alawe khöda.
22 Ba awena la'o'ö niha andrö, wangiagö khöda, ena'ö ha sambua soi ita, na lafaboto'ö ira dozi motöi matua ba khöda, si mane ya'ira, me no muboto ira.
23 Khöda dania zi so khöra, nibaya-bayara ba uriföra, fefu. Ba data'o'ö khöra, ena'ö böi labulö'ö ira khöda!

24 Ba la'o'ö niŵa'ö Hemori ba ononia Sikhema dozi sanörö-nörö bawa göli mbanuania andrö, ba we'amöi baero ba ba we'amöi miyomo, ira matua andrö fefu, ha wa'ato zanörö-nörö bawa göli mbanuania, ba lafaboto'ö ira.

25 Ba me no aefa dua wongi, me la'akhömöi, ba latuyu zi'öli ono Yakobo andrö, si darua, Simeoni ba Lewi, ga'a Dina andrö, lahawui mbanua andrö, si lö famaudu dödö, ba labunu ndramatua fefu.
26 Numalö Hemori ba ononia Sikhema, labunu si'öli, ba lahalö Dina ba nomo Zikhema ba lalau mofanö.
27 Ba latörö nibunu andrö ono Yakobo, larabu hadia ia khöra, me no muhoröni nakhira.
28 Biri-birira ba saŵira ba kalidera, ba hadia ia ba mbanua bakha ba hadia ia baero,
29 ba larabu, awö nibaya-bayara fefu, awö ndraonora side-ide, awö ndra alawera, la'oloi'ö sawuyu, ba si so ba nomo fefu, ba larabu.

30 Ba imane Yakobo khö ndra Simeoni Lewi: Famakao nifobörömi khögu, noa sa mibe'e fa'udu khögu niha ba danö, Dawa Gana'ana ba Dawa Weresi, ya'odo, si lö atoto niha barö mbawa; na la'osara'ö li dania, ba lalaŵa ndra'o, ba tehori ba danö ndra'odo, awö zoroiyomogu fefu.

31 Ba lamane: Hadia, akha ihoröni manö nakhima?

Faza 35

I. Isaŵa Mbetieli Yakobo, niŵa'ö Lowalangi khönia 

1 Ba imane Lowalangi khö Yakobo: Labu, ae misi yaŵa ba Mbetieli, ba da'ö tebato'ö ba ba da'ö öfa'anö naha wame'e sumange khö Lowalangi sangoroma'ö ya'ia khöu, me moloi'ö no, börö ga'au Ezau.

2 Ba ibe'e li Yakobo ba soroiyomonia fefu ba ba zi fao-fao khönia fefu, imane: Miheta Lowalangi niha bö'ö andrö, ni'ohe-ohemi, mihaogö ami ba mifalalini nukhami,
3 ena'ö möi ita misi yaŵa, ba Mbetieli, ba da'ö sa ufa'anö naha wame'e sumange ba Lowalangi andrö, si no mamondrongo ligu, me baŵa wa'atosasagu, ba si no fao-fao khögu ba lala andrö, nitörögu.

4 Ba labe'e ba danga Yakobo fefu Lowalangi niha bö'ö andrö, si so khöra, fabaya saeru dalinga andrö ba dalingara, ba iko'o Yakobo ba mbörö manawa andrö ba zinga Zikhema.

5 Ba aefa da'ö, ba lafazaŵa ira. Ba no ihawui fa'ata'u mbanua si tefasui ya'ira, fa'ata'u ni'asogö Lowalangi, tobali lö lagohi nono Yakobo andrö.

6 Ba irugi Lusi Yakobo ba danö Gana'ana — ya'ia Mbetieli andrö — awö niha andrö fefu, si fao-fao khönia.
7 Ba ifa'anö ba da'ö naha wame'e sumange ba ibe'e töi naha andrö "Lowalangi ba Mbetieli", me no ba da'ö i'oroma'ö ia khönia Lowalangi, me moloi ia no, börö ga'ania.

8 Ba mate Debora, babu andrö khö Rebeka, ba lako'o ia tou Mbetieli, ba mbörö manawa; andrö wa "manawa wange'esi" döinia.

Ba imane khönia Lowalangi: Yakobo döimö; böi sa'ae labe'e töimö Yakobo, Izeraeli sa'ae döiu.

 II. I'aro'ö gamabu'ula li khö Yakobo Lowalangi 

9 Ba ifuli i'oroma'ö ia khö Yakobo Lowalangi, me no mangawuli ia moroi ba Mezofotamia ba ifahowu'ö ia.
10 Ba imane khönia Lowalangi: Yakobo döimö; böi sa'ae labe'e töimö Yakobo, Izeraeli sa'ae döiu. Andrö wa labe'e töinia Gizeraeli.

11 Ba imane khönia Lowalangi: Lowalangi si lö ambö fa'abölö ndra'o; yamonga'ötö ndra'ugö ba ya oya ma'uwumö dania! Sambua soi, ŵalo soi na'i madoumö dania, ba razo zi otarai löwi-löwiu dania.
12 Ba tanö andrö nitehegu khö Gaberahamo ba khö Giza'aki, ba khöu ube'e ba ba ma'uwumö ube'e danö andrö.

13 Ba möi miyaŵa Lowalangi, iröi ia, ba naha andrö, ba zi no muhede ia khönia.

14 Ba itaru'ö harefa Yakobo, ba naha andrö, ba zi no fahuhuo ia khönia gowe [itaru'ö] ba ifaduwa ba detenia zumange nibadu ba ilau yaŵa wanikha.
15 Ba ibe'e töi naha andrö, ba zi no fahuhuo Lowalangi khönia, Mbetieli Yakobo.

 III. Tumbu Mbeniyami andrö ba mate Rakhela 

16 Ba aefa da'ö, ba lafa'ese ira, laröi Mbetieli, ba me lö aröu tö irege Geferata, ba afökhö hulu Rakhela, ba afökhö sibai khönia wadono.
17 Ba me no afökhö sibai khönia, ba imane khönia sangamöi talu: Böi busi dödöu, ono matua sa göi khöu iada'e!

18 Ba me aetu nosonia — mate sa ia — ba ibe'e töinia "Mbenoni" ("Ono ba wa'afökhö") ba amania ba ibe'e töinia Mbeniyami.

19 Ba mate Rakhela ba lako'o ia ba ngai lala ba Geferata, ya'ia Mbetilekhema andrö.
20 Ba itaru'ö gowe, tandra ba dete lewatönia, Yakobo; da'ö dandra lewatö andrö ba dete lewatö Rakhela, si lö tebulö, irugi ma'ökhö andre.

 IV. Horö Rubeno. Töi nono Yakobo 

21 Ba ifa'ese zui ia Izeraeli, ba zi tambai Migedala Ederi itaru'ö nosenia.

22 Ba me soso ba danö andrö Gizeraeli, ba maoso Rubeno möi muhoröni Mbiliha andrö, donga ba döi khö namania.

Ba irongo Izeraeli.

Ba felendrua nono matua khö Gizeraeli.
23 Ono Lea: Si a'a nono khö Yakobo, ba Rubeno, ba Simeoni ba Lewi ba Yuda ba Isasari ba Sebuloni.
24 Ba ono Rakhela, ba Yosefo ba Beniyami.
25 Ba ono Mbiliha andrö, sawuyu yomo khö Rakhela, ba Dano ba Nafetali.
26 Ba ono Zilifa andrö, sawuyu yomo khö Lea, ba Gado ba Aseri. Da'ö nono Yakobo andrö, si tumbu khönia ba Mesofotamia.

 V. Fa'amate Giza'aki ba fogo'o ya'ia 

27 Ba irugi namania Iza'aki, ba Mamere Yakobo, ba Mamere Kiriati Garaba — ya'ia Heberona andrö — ba zi soso ndra Aberahamo Iza'aki, si fatewu.

28 Ba fa'ara Giza'aki ba guli danö, ba 180 fakhe.
29 Ba mate Giza'aki, orudu ia ba niwara, atua ba no aföli fa'auri; ba lako'o ia ononia Ezau ba Yakobo.

Faza 36

I. Fo'omo Gezau ba ononia. Ifabali ia khö Yakobo 

1 Da'e nga'ötö Gezau andrö, ya'ia Gedomo andrö.
2 Ira alawe Ndrawa Gana'ana nihalö Gezau: Ada, ono Ndraono Kheti andrö, Elono, ba Oholibama, ono Ana andrö, ono Zibeona, Iraono Hori andrö alawe;
3 ba Basamata, ona Zima'eli, akhi Nebayoti andrö.
4 Ba ono Gada andrö khö Gezau, ba Elifasi, ba ono Mbasamata, ba Regueli, 5 ba ono Goholibama, ba Yehusi ba Ya'ela ba Kora. Da'ö nono Gezau andrö si tumbu khönia ba danö Gana'ana.

6 Ba ihalö wo'omonia Ezau, awö nononia matua ba ononia alawe, awö zawuyu fefu, si so baomonia, ba urifönia fefu, awö fefu zi so khönia nisöndrania ba danö Gana'ana, ba iheta ia khö nakhinia Yakobo, isaŵa danö Ze'ira.
7 Noa sa abölö ebua gokhötara, fa tola orudu ira mena'ö, ba ambö tanö, ba zi so ira, si fatewu, börö wa'oya guriföra andrö.

8 Ba i'iagö hili Ze'ira andrö Ezau, Edomo andrö.
9 Da'e nga'ötö Gezau, furugö Ndraono Gedomo andrö, ba hili Ze'ira.
10 Da'e döi nono Gezau andrö: Elifasi, ono Gada andrö, fo'omo Gezau; ba Regueli, ono Mbasamata andrö, fo'omo Gezau.
11 Ba ono Gelifasi andrö, ba Tema ba Omara ba Sefo ba Ga'etama ba Kena.
12 Ba Tima ndronga ba döi khö Gelifasi andrö, ono Gezau; ba mo'ono da'ö khö Gelifasi, Amaleki döi nononia. Da'ö ndraono Gada andrö, fo'omo Gezau.
13 Ba da'e nono Regueli andrö: Nahata ba Sera ba Sama ba Misa. Da'ö ndraono Mbasamata andrö, fo'omo Gezau.
14 Ba da'e nono Goholibama andrö, ono Ana, ono Zibeona andrö alawe, fo'omo Gezau: ononia khö Gezau, ba Yehusi ba Ya'ela ba Kora.

15 Ba da'e zalaŵa ba ndraono Gezau: Ono Gelifasi andrö, si a'a nono khö Gezau, ba salaŵa Tema ba salaŵa Omara ba salaŵa Sefo ba salaŵa Kena,
16 ba salaŵa Kora ba salaŵa Ga'etama ba salaŵa Amaleki. Da'ö zalaŵa andrö, nga'ötö Gelifasi andrö, ba danö Gedomo. Da'ö nono Gada andrö.
17 Ba da'e nono Regueli andrö, ono Gezau: Salaŵa Nahata ba salaŵa Sera ba salaŵa Sama ba salaŵa Misa. Da'ö zalaŵa andrö, nga'ötö Regueli andrö ba danö Gedomo. Da'ö ndraono Mbasamata andrö, fo'omo Gezau.
18 Ba da'e nono Goholibama andrö, fo'omo Gezau: salaŵa Yehusi ba salaŵa Ya'ela ba salaŵa Kora. Da'ö zalaŵa andrö, madou Goholibama andrö, ono Ana, fo'omo Gezau.
19 Da'ö ndraono Gezau ba da'ö zalaŵara; ya'ia Gedomo andrö.

 II. Nga'ötö Ze'ira andrö 

20 Ba da'e nono Ze'ira, Iraono Hori, niha si tohöna ba danö: Lotana ba Sobala ba Sibeona ba Ana, ba Disona ba Eseri ba Disano.
21 Da'ö zalaŵa Ndraono Hori andrö, ono Ze'ira, ba danö Gedomo.
22 Ba ono Lotana andrö, ba Hori ba Hemama; ba talifusö Lotana alawe, ba Tima.
23 Ba da'e nono Zobala andrö: Alawana ba Manahata ba Ebala ba Sefa ba Onama.
24 Ba ono Zibeona andrö, ba Aya ba Ana. Da'ö Ana andrö, sanöndra gumbu nidanö aukhu andrö ba danö si mate, me ikubaloi galide namania Zibeona andrö.
25 Ba da'e nono Ana andrö: Disono; ba ono Ana alawe Goholibama andrö.
26 Ba da'e nono Disono andrö: Hemeda ba Esibano ba Yitera ba Kerano.
27 Ba da'e nono Geseri andrö: Bilihano ba Sawano ba Akano.
28 Ba da'e nono Disano andrö: Usi ba Arano.
29 Ba da'e zalaŵa Ndraono Hori: salaŵa Lotana ba salaŵa Sobala ba salaŵa Sibeona ba salaŵa Ana.
30 Ba salaŵa Disona ba salaŵa Eseri ba salaŵa Disano. Da'ö zalaŵa Ndraono Hori ba wa'asalaŵara, ba danö Ze'ira andrö.

 III. Salaŵa Ndraono Gedomo 

31 Ba da'e zalaŵa andrö, samatörö banua Gedomo, me lö'ö na razo Ndraono Gizeraeli: 
32 salaŵa ba danö Gedomo, ba Bela, ono Mbeori; ba nahiania banua, ba Dinihaba.
33 Ba me no mate Mbela andrö, ba salaŵa, fangalinia Yobaba, ono Zera, banua Mbosera.
34 Ba me no mate Yobaba andrö, ba salaŵa, fangalinia, Husama, Iraono Dema.
35 Ba me no mate Husama andrö, ba salaŵa, fangalinia, Hadadi, ono Mbedadi; ya'ia zi fasuwö ba Ndraono Midiano, ba zalo'o andrö, ba danö Ndraono Moabi: ba nahiania banua, ba Awiti.
36 Ba me no mate Hadadi andrö, ba salaŵa, fangalinia, Zamela, banua Masereka.
37 Ba me no mate Zamela andrö, ba salaŵa, fangalinia, Zaulo, banua Rehoboti, ba mbewe Oiferati.
38 Ba me no mate Zaulo andrö, ba salaŵa, fangalinia, Mba'alihana, ono Nakhibori.
39 Ba me no mate Mba'alihana andrö, ono Nakhibori, ba salaŵa, fangalinia, Hadaro; ba töi nahiania banua, ba Fagu, ba töi wo'omonia, ba Mehetabe'eli, ono Materedi ono Mesahaba alawe.
40 Ba da'e döi zalaŵa ba ma'uwu Gezau, ba nga'ötöra ba ba mbanuara ba ba döira andrö: salaŵa Timena ba salaŵa Alawa ba salaŵa Yeteti,
41 ba salaŵa Oholibama ba salaŵa Ela ba salaŵa Fino,
42 ba salaŵa Kena ba salaŵa Tema ba salaŵa Mibesaro,
43 ba salaŵa Magedieli ba salaŵa Iramo. Da'ö zalaŵa Ndraono Gedomo, ba nahiara ba danö, ni'okhögöra. Da'ö nga'ötö Gezau andrö, furugö Ndraono Gedomo.

Faza 37

I. Fa'omasi Yakobo Yosefo 

1 Ba ahono Yakobo ba danö, ba zi fatewu mege namania, ba danö Gana'ana andrö.
2 Ba da'ö khö Yakobo andrö: Me no mewelewitu fakhe Yosefo, ba möi-möi ia kubalo mbiri-biri, awö ndra ga'ania — ba iraono na ia — awö nono ndra Biliha Silifa, donga ba döi khö namania, ia; ba na so duria si lö sökhi khöra, ba i'ombakha'ö khö namara Yosefo.

3 Ba omasi Gizeraeli Yosefo, moroi ba wa'omasinia nononia bö'ö fefu, me no si tumbu khönia ba wa'atuania, ba ifafazökhi'ö khönia mbaru sota'io.
4 Ba me la'ila ira ga'ania i'omasi'ö ia amara, moroi ba wa'omasinia nononia bö'ö fefu, ba fatiu dödöra khönia ba tebai lahaogö wehedera khönia.

 II. Fangifi Yosefo 

5 Ba samuza ma'ökhö, ba so wangifi Yosefo, ba itunö khö ndra ga'ania; ba tedou na watiusara khönia.
6 Imane khöra: Mifondrondrongo we, hadia wangifigu andrö!
7 Halöŵöda, ba mamöbö töla wakhe ita baero ba nowi. Ba ifasindro ia ngamböbö khögu ba sumindro, ba lafasui ia ngamböbö khömi ba lafalögu tou ira, föna ngamböbö khögu.
8 Ba lamane khönia ira ga'ania: Hadia, salaŵama dania ndra'ugö, samatörö ya'aga?

Ba i'otarai da'ö, ba tedou na watiusara khönia, ba wangifinia andrö ba ba niŵa'önia.

9 Ba samuza tö zui, ba ifuli mangifi, ba itunö khö ndra ga'ania, imane: Mifondrondrongo, no ifuli mangifido! So luo ba baŵa ba felendrua ndröfi, ba lafalögu tou ira fönagu.
10 Ba me itunö da'ö khö namania, ba khö ndra ga'ania, ba itegu ia amania, imane khönia: Hadia wangifi da'ö, ni'ifiu andrö! Hadia, möiga inau ba ira ga'au, ba wamalögu tou ya'aga ba danö, fönau?

11 Ba afökhö dödö ndra ga'ania khönia, ba amania, ba itanö ba dödönia.

Ba itegu ia amania imane: Hadia wangifiu andrö! Hadia möiga inau ba ira ga'au ba wamalögu tou ya'aga ba danö fönau?

 III. Fa'afökhö dödö ndra ga'ania khönia; la'amawa sawuyu ia 

12 Ba samuza, me no möi ndra ga'ania mokubaloi biri-biri namara ba Zikhema,
13 ba imane Izeraeli khö Yosefo: Ba Zikhema la'ohe mbiri-biri ira ga'au; labu, da'ufatenge ndra'ugö khöra! Imane: Ya'e ndra'odo!
14 Ba imane khönia: Ae'e, ba faigi, na lö hadia ia khö ndra ga'au ba ba mbiri-biri, ba fuli'ö, ba wangombakha khögu!

Ba ifatenge ia moroi ba ndraso andrö ba Heberona, ba irugi Zikhema.
15 Ba falukha khönia niha, me selungu-lungu ia ba danö, imane khönia: Ha niha ni'aluimö?
16 Imane: Ira ga'agu ni'aluigu; ombakha'ö khögu, heza lakubaloi mbiri-biri iya'e!
17 Imane niha andrö: No laheta ira ba da'e, noa sa urongo, me lamane: Tasaŵa Ndrotana!

Ba i'o'ö ndra ga'ania Yosefo ba falukha ia khöra ba Ndrotana. 

18 Ba me la'ila ia moroi ba zaröu na, me lö niruginia ya'ira na, ba mamagölö ira, ba wamunu ya'ia,
19 ba faoma lamane khö nawöra: Hiza moroi sa zangifi-ngifi andrö!
20 Talabu, tabunu ia ba tatibo'ö ia ba goho-koho danö ba tamane dania: No i'a ia utu ndru'u; awena dania oroma geluaha wangifinia andrö.

21 Ba me irongo da'ö Rubeno, ba edöna i'efa'ö ia ba dangara ba imane: Böi! böi tabunu ia.
22 Ba imane na khöra Rubeno: Böi mibe'e aduwa ndro! Mitema mitibo'ö ia ba goho-koho danö andrö ba mbenua, ba böi sa mibabaya ia, wamunu ya'ia! Ba wangefa'ö ya'ia ba dangara, ba wamuli ya'ia khö namania.

23 Ba me no irugi ndra ga'ania Yosefo, ba laheta khönia mbarunia — baru sota'io andrö, ni'obarunia —,
24 latuyu ia ba latibo'ö ba goho-koho danö andrö; ba si lö ösi goho-koho andrö, lö idanö bakha.

25 Ba me no mudadao ira, ba wemanga, ba la'ila moroi sa zambawa Ndraono Zima'eli si otarai Gileadi; noro gondra khöra, ba gitö ba dalu-dalu, ni'ohe ba danö Miserayi.

26 Ba imane Yuda khö ndra talifusönia: Hadia hareda, na tabunu nakhida ba na tabini'ö wamunuda ya'ia?
27 Talabu, ta'amawa ia ba Ndraono Zima'eli andrö, ba böi tahalö tangada wamunu ya'ia; noa sa akhida ia, föfö nösida. Ba latehe ira talifusönia. 

28 Ba me latörö Iraono Midiano andrö, saniaga andrö, ba ladöni yaŵa Yosefo moroi ba goho-koho andrö ba la'amawa ba Ndraono Zima'eli andrö, 20 rufia; ba la'ohe ba danö Miserayi Yosefo.
29 Ba me möi zui ba goho-koho andrö Rubeno, ba lö'ö sa'ae bakha Yosefo.
30 Ba itika nukhania, ba ifuli ia khö ndra akhinia, imane: No taya nakhida! Heza usaŵa!

31 Ba lahalö mbaru Yosefo andrö, ba lataba zi matua nambi ba la'ungugö ba ndro mbaru andrö.
32 Ba lafa'ohe'ö khö namara mbaru sota'io andrö, lamane: Da'ö nisöndrama; faigi na baru nonou, ba na tenga.

 IV. Fange'esi Yakobo Yosefo 

33 Ba me no ifaigi sibai, ba mu'ao ia: Baru nonogu! No i'a ia utu ndru'u, si manga niha! Si ndruhu, no tesasawi Yosefo!
34 Ba itika nukhania Yakobo ba i'olembe goni, ba i'aragö wange'esi ononia.
35 Ba ahori möi nononia matua, awö nononia alawe, ba wondrara tödönia, ba lö edöna ia nirara tödö, imane sa: Möido mitou khö nonogu ba mbanua tou, abu dödö! Si manö wange'esi namania ya'ia.

36 Ba Iraono Midiano andrö, ba la'amawa ia ba danö Miserayi, khö Wotifa, mandru yomo khö Wara'o, högö wazuri.

Faza 38

I. Fangowalu Yuda 

1 Me luo da'ö, ba tobali ifabali ia ba dalifusönia Yuda, ba i'olembai mbanua Gadula samösa, Hira döi.
2 Ba da'ö dania i'ila Yuda nono Ndrawa Gana'ana alawe, Sua döi nama; da'ö ihalö ba orudu ia khönia. 

3 Ba manabina ba mo'ono, ono matua, ba ibe'e töinia Geri.
4 Ba ifuli manabina, ba mo'ono, ono matua, ba Onani ibe'e töi da'ö.
5 Ba furi ö, ba samuza tö mo'ono ia, ono matua, ba Sela döi da'ö khönia. Ba ba Gezibi so Yuda, me tumbu khönia da'ö.

6 Ba ifatunö Geri, ononia si a'a, Yuda, Tamara döi nihalönia. 
7 Ba si lö omasi Yehowa nilau-lau Geri andrö, si a'a nono khö Yuda, andrö ibe'e mate ia Yehowa. 

8 Ba iŵa'ö khö Gonani Yuda: Ae khö ndronga ga'au ba törö khönia gömöu, ömö zi fatalifusö, ena'ö öfonga'ötö ga'au. 

9 Ba me no i'ila Onani, tenga khönia dania ndraono andrö, ba itema ifiligö, ero na orudu ia khö ndronga ga'ania andrö, fa böi ifonga'ötö ga'ania. 

10 Ba lö omasi Yehowa wolau si manö, andrö ibe'e mate ia göi. 

11 Ba ibe'e li Yuda khö numönönia Tamara andrö, imane: Iagö lakha baomo khö namau, irege ebua nonogu Sela! Ata'u ia, ma mate da'ö göi, si mane ira ga'ania. Ba itema i'iagö baomo khö namania Tamara andrö.

 II. Ihoröni Damara andrö Yuda 

12 Ba me no ara ma'ifu, ba itema mate nono Zua andrö, fo'omo Yuda. Ba me no ahöwö mbongi wange'esi khö Yuda, ba möi ia khö zi fahuwu khönia andrö, banua Gadula andrö, Hira, misi yaŵa ba Dimena, ba wamaigi soguti bu mbiri-birinia. 

13 Ba me te'ombakha'ö khö Damara: Hiza, möi misi yaŵa ba Dimena namau, ba woguti bu mbiri-biri! 

14 Ba iheta mbarunia, baru lakha mbanua, ba ibalugö mbawania, i'olohuni ia, ba mudadao ba zinga lala ba Gena'i, lala ba Dimena. Noa sa i'ila, wa no ebua Zela andrö, ba lö'ö zui mube'e dongania ia. 

15 Ba me i'ila ia Yuda, ba iwai ira alawe sabao; me no ibalugö mbawania.
16 Ba ihole'ö ia khönia ba zinga lala, ba imane: Da'orududo khöu! Lö'ö sa i'ila, wa umönönia.

Ba imane: Hadia nibe'eu khögu, fa tola orudu'ö khögu? 

17 Imane: ufa'ohe'ö dania khöu nono nambi si matua, na urugi ngawawa!

Ba imane: Na öbe'e khögu gade, irege öfa'ohe'ö ia. 

18 Ba imane: Hadia gade, nibe'egu khöu?

Imane: Laedurumö andrö ba sinali andrö khöu ba si'o andrö, ba dangau.

Ba ibe'e khönia ba orudu ia khönia, ba manabina ia khönia.

19 Ba mofanö ia, möi muheta mbalu-balu mbawania ba ifuli i'obaru mbarunia, baru lakha mbanua. 

20 Ba ifa'ohe'ö, nono nambi andrö Yuda khö zi fahuwu khönia andrö, banua Gadula andrö, ba wanabusi gade no mege ba ndra'alawe andrö; ba lö isöndra ia.
21 Ba isofu ba mbanua da'ö, imane: Heza so galawe sabao andrö, sidao-dao no ba zinga lala ba Gena'i andre? Ba lamane: Lö si möi ba da'e ira alawe sabao. 

22 Ba ifuli ia khö Yuda, i'ombakha'ö khönia: Lö si falukhado ia, ba lamane banua da'ö: Lö si möi ba da'e ira alawe sabao. 

23 Imane Yuda: Ba alakha so khönia, asala lö la'igi-igi'ö ita. No atulö ufa'ohe'ö nono nambi andrö, ba lö nisöndrau ya'ia! 

24 Ba mato tölu waŵa, ba te'ombakha'ö khö Yuda: No mohorö numönöu Tamara, ba hiza, no abeto ia ba da'ö.

Ba iŵa'ö Yuda: Mi'ohe baero ia, ena'ö latunu auri. 

25 Ba me no la'ohe baero ia, ba ifatenge khö namania, imane khönia: Niha sokhö da'ö zi abetosi ya'odo; ba imane na khönia: Faigi we, ha ökhö laeduru andrö ba sinali andrö ba si'o! 

26 Ba me no ifaigi sibai Yuda, ba imane: Tenga sala niŵa'önia khögu; Hana sa göi, wa lö ube'e ia donga nonogu Sela! Ba lö'ö sa'ae orudu ia khönia.

 III. Ono Damara, si faero 

27 Ba me no irugi baŵa wadono khönia, ba hiza zi faero ba dalunia.
28 Ba ba wadononia andrö, ba i'oro'ö baero dangania si sara ono si sambua andrö. Ba ihalö mbana soyo sangamöi talu, ifali'ö ba danga andrö, imane: Da'e zi oföna möi baero! 

29 Ba ifuli iböda dangania, ba awena böla dalifusönia. Ba imane [sangamöi talu]: Ha lö abölö öfolala ndra'ugö! Andrö wa labe'e töinia Weresi.

30 Ba awena böla nakhinia, si so bana soyo andrö ba danga; ba labe'e töinia Zera.

Faza 39

I. Mandru Yosefo ha nomo Wotifa 

1 Ba me no la'ohe ba danö Miserayi Yosefo, ba i'öli ia Fotifa, Dawa Miserayi, mandru yomo khö Wara'o, högö wazuri, ihöli ba Ndraono Zima'eli andrö, solohe ya'ia misi tou ba da'ö.

2 Ba itolo Yosefo Yehowa, tobali mofozu fefu hadia ia khönia, ba ba nomo Ndrawa Miserayi andrö, sokhö ya'ia soso ia.

3 Ba me i'ila sokhö ya'ia, itolo ia Yehowa, awö wa mofozu fefu hadia ia halöŵönia, ibe'e Yehowa,
4 ba ebua sibai dödönia khö Yosefo, ba ihalö ia ngoni-ngoninia ba ifataro ia mandru yomo khönia, ba ibe'e ba dangania fefu hadia ia nibaya-bayania.
5 Ba i'otarai da'ö, me no ifataro ia mandru yomo khönia ba samaigi-maigi nibaya-bayania fefu, ba ifahowu'ö Yehowa nomo Ndrawa Miserayi andrö, börö Yosefo, ba howu-howu Yehowa manö ba zi so khönia, fefu, he yomo, ba he baero.
6 Ba ibe'e manö ba danga Yosefo gombayasö dangania fefu; lö ba dödönia hadia ia, ba ngai Yosefo, baero gönia, ni'a.

 II. Lö i'o'ö me ifaelungu ia ena'ö fo'omo Wotifa andrö ba tekuru ia 

7 Ba no si sökhi sibai mboto Yosefo ba si sökhi göi mbawania. Ba lö ara sibai, ba ileke'ö Yosefo fo'omo zokhö ya'ia ba imane khönia: Förö ba ngaigu!

8 Ba itimba, imane khö wo'omo zokhö ya'ia: Törö tödö, wa lö ba dödö zokhö ya'odo hadia ia, ba ngaigu, awö wa no ibe'e ba dangagu nibaya-bayania fefu.
9 Tenga sebua moroi khögu ia yomo ba da'e, ba lö hadia ia zi lö ibe'e ba dangagu, hatö ya'ugö, me no fo'omonia ndra'ugö. Ba hadia, ulau zi lö atulö andrö, sabölö-bölö sibai, wamazökhi horö ba Lowalangi?

10 Ba he ŵa'ae ero ma'ökhö iforege khö Yosefo, ba lö i'o'ö khönia, fa orudu mena'ö ia khönia, fa mörö-mörö ba ngainia.

11 Ba samuza ma'ökhö, me möi yomo Yosefo mangai halöŵö, me ha si'aikö lö niha bö'ö yomo,
12 ba ira'u mbarunia, imane: Förö ba ngaigu!

Ba iröi ba dangania mbaru, ilau moloi, isaŵa baero.

13 Ba me i'ila [alawe andrö], no iröi ba dangania mbarunia ba no moloi,
14 ba humede ia ba zi so yomo ba imane khöra: Hiza, mifaigi, no i'ohe khöda niha Heberaio andrö, ena'ö i'o'aya ita! No möi ia khögu si bakha, ba wemörö ba ngaigu; ba mu'ira-ira ndra'o. 15 Ba me irongo, mu'ira-irado, ba iröi mbarunia khögu ba da'e, ba ilau moloi, isaŵa baero.
16 Ba ibe'e ba ngainia mbaru Yosefo, irege so zokhö ya'ia.

17 Ba imanö göi wangombakha khönia, imane: So zawuyu andrö, niha Heberaio andrö, ni'oheu khöda, möi ia si bakha khögu, ba wango'aya ya'odo.
18 Ba me mu'ira-ira ndra'o, ba iröi furi khögu mbarunia, moloi ia, isaŵa baero.

19 Ba me irongo sokhö ya'ia ni'ombakha'ö wo'omonia khönia, me imane: Da'ö nilau zawuyumö andrö khögu! ba mofönu sibai ia.
20 Ba ifara'u'ö Yosefo sokhö ya'ia, ifabe'e'ö ba gurunga, ba zi so nifakuru'ö razo, ba soso ia ba da'ö ba gurunga.

21 Ba itolo Yosefo Yehowa, ibe'e la'omasi'ö ia niha bö'ö ba ebua dödö högö mandru ba gurunga khönia.
22 Ba ibe'e barö mbawa Yosefo nikuru andrö högö mandru, fefu zi so ba gurunga, ba fefu hadia ia nilau ba da'ö, ba balazi ya'ia manguma'ö.
23 Lö ifaigi-faigi högö mandru ba gurunga hadia ia nilau Yosefo, me itolo ia Yehowa. Fefu hadia ia nilaunia, ba mofozu ibe'e Yehowa.

Faza 40

I. Fangifi ngoni-ngoni Wara'o si so ba gurunga 

1 Ba lö ara furi ö, ba mosala zama'oli gö khö razo Miserayi ba samazökhi kue khönia, so zalara khö zokhö ya'ira, razo Miserayi.
2 Ba mofönu Wara'o ba ngoni-ngoninia andrö, si darua, högö zama'oli gö ba högö zamazökhi kue,
3 ba ifabe'e'ö ba gurunga ira ba nono högö wazuri, ba gurunga andrö, ba nikuru Yosefo,
4 Ba ibe'e ngoni-ngonira Yosefo högö wazuri andrö; ba ara ma'ifu tetaha ira.5 Ba mangifi zi darua andrö, ha sara wongi, ba fasambua geluaha wangifira, fangifi zama'oli gö ba fangifi zamazökhi kue khö razo Miserayi, si so ba gurunga.

 II. I'ombakha'ö Yosefo geluaha wangifi andrö 

6 Ba me möi si bakha khöra Yosefo, sihulöwongi, ba oroma khönia, wa lö sökhi-sökhi dödöra.
7 Ba isofu khö ngoni-ngoni Wara'o andrö, nitaha awönia ba nomo zokhö ya'ia, imane: Hadia, wa mangerau mbawami ma'ökhö?

8 Ba lamane khönia: No mangifi ndra'aga ba lö sangombakha eluaha.

Ba imane khöra Yosefo: Lowalangi mbalazi ba wangombakha eluaha wangifi — ba mitunö khögu.

9 Ba itunö khö Yosefo wangifinia högö zama'oli gö, imane khönia: Ba wangifigu andrö, ba so fönagu ŵeŵe nagu, uŵa'ö.
10 Ba si tölu daha ŵeŵe nagu andrö. Ba me molehe ia, ba alua mbowo ba adölö mowua sasoso.
11 Ba so ba dangagu mako Wara'o. Ba uhalö mbua nagu andrö, ba uferaisi ba mako khö Wara'o ba ube'e ba danga Wara'o mako.

12 Ba imane khönia Yosefo: Da'ö geluaha: Daha andrö si tölu, ba no ngaluo.
13 Tölu bongi tö, i'otarai ma'ökhö, ba i'efa'ö ndra'ugö Fara'o ba ifuli ifataro ndra'ugö ba nahau. Ba öfuli öbe'e ba danga Warao makonia, si mane föna, me sama'oli gö ndra'ugö khönia.
14 Ba törö-törö tödöu ndra'odo, na ohahau dödöu, tolodo, wangombakha ya'o khö Wara'o, ena'ö ö'efa'ö ndra'o ba nomo andre.
15 Noa sa nitagö manö ndra'o ba danö Heberaio ba ba da'e göi, ba lö horögu, wa no labe'e ba gurunga ndra'odo.

16 Ba me irongo högö zamazökhi kue andrö, si sökhi geluaha andrö, ba imane khö Yosefo: Ba wangifigu, ba tölu kambu-kambu kue ba högögu, uŵa'ö.
17 Ba ba gambu-kambu tanö yaŵa, ba so ngawalö gö khö Wara'o, nifazökhi duka kue; ba la'a fofo ba gambu-kambu andrö ba högögu.

18 Ba itema linia Yosefo, imane: Da'ö geluaha da'ö: Kambu-kambu andrö, si tölu, ba tölu ngaluo.
19 Tölu bongi tö, i'otarai ma'ökhö, ba ifa'eŵa'ö mbagiu Fara'o ba ifataŵi'ö ba döla geu, ba tobali la'a nösiu fofo.

 III. Itörö ni'ombakha'önia andrö 

20 Ba tölu bongi aefa da'ö, me baŵa wa'atumbu Wara'o, ba ibe'e gö ngoni-ngoninia fefu. Ba ifahalö'ö miyaŵa högö zama'oli gö andrö, awö högö zamazökhi kue, ba zi so ngoni-ngoninia;
21 högö zama'oli gö andrö, ba ifuli ifataro ba halöŵönia, fa tola ifuli ibe'e ba danga Wara'o mako;
22 ba högö zamazökhi kue, ba ifataŵi'ö, itörö niŵa'ö Yosefo khöra.
23  Ba lö'ö sa'ae itörö tödö högö zama'oli gö Yosefo, olifu ia.

Faza 41

I. Fangifi Wara'o 

1 Ba mendrua fakhe aefa da'ö, ba mangifi Wara'o; ba mbewe Nilo so ia, iŵa'ö,
2 ba möi miyaŵa moroi ba Nilo zaŵi, fitu nga'eu, si sökhi famaigi ba satabö, ba möi ira ba ndru'u mangalui göra.
3 Ba aefa da'ö, ba möi miyaŵa zaŵi bö'ö, fitu nga'eu göi, moroi ba Nilo, ba si lö sökhi famaigi ba sangao; ba möi ba ngai zaŵi no mege, ba mbewe Nilo.
4 Ba latema la'a zaŵi si sökhi andrö, satabö, saŵi si lö sökhi andrö, sangao, si fitu nga'eu — ba tokea sa'ae Wara'o.

5 Ba ifuli mörö, ba ifuli mangifi göi, ha sara döla wakhe, iŵa'ö, ba fitu ngalai, salua khönia, so'ösi ba si sökhi.
6 Aefa da'ö, ba fitu tö zalua ngalai, si lö ösi, si no ariri ba nangi moroi ba gatumbukha.
7 Ba ngalai si lö ösi andrö, ba latölö ngalai si so ösi andrö, si no owulo-wulo, si fitu.

Awena tokea Wara'o, ba i'ila, wa fangifi.

 II. Abu dödönia ba da'ö: ifakaoni'ö Yosefo 

8 Ba me moluo ba abu dödönia.

Ba ifatenge, ifakaonia fefu zi faeta ba satua-tua ba danö Miserayi ba itunö khöra wangifinia andrö. Ba lö sangila mangombakha eluaha khö Wara'o.

9 Awena humede högö zama'oli gö andrö, imane khö Wara'o: Awena ma'ökhö itörö tödögu horögu.
10 Mofönu no Wara'o khö ngoni-ngoninia, ba ifabe'e'ö ba gurunga ira, ba nomo högö wazuri, ya'odo andre ba högö zamazökhi kue andrö.
11 Ba mangifi ndra'aga, daruaga, ha sara wongi, ba no fasambua geluaha wangifima andrö.
12 Ba so ba da'ö, awöma, nono matua Heberaio, sawuyu högö wazuri; khönia matunö wangifima, ba i'ombakha'ö khöma geluaha, ifa'ele'ö sibai, hadia lawu-lawu wangifi zamösana.
13 Ba niŵa'önia khöma, ba no itörö: ya'odo, ba no mufuli mufataro ba halöŵögu ba ya'ia ba no mutaŵi.

14 Ba ifatenge Fara'o, ifakaoni'ö Yosefo. Ba lata'i-ta'i la'efa'ö ia ba gurunga, ba ifatöwö'ö ia, ifalalini nukhania, ba möi yomo khö Wara'o.

15 Ba imane Fara'o khö Yosefo: No mangifi ndra'o, ba lö sangila mangombakha eluaha. Ba no urongo ndra'ugö: ha örongo wangifi, ba ö'anema'ö ö'ombakha'ö geluaha.

16 Ba imane Yosefo khö Wara'o: Ai, tenga, tenga ya'odo; ba ya fangorifi nifa'ele'ö Lowalangi khö Wara'o!

17 Ba imane Fara'o khö Yosefo: Mangifi ndra'o, ba mbewe Nilo sodo, uŵa'ö.
18 Ba möi miyaŵa, moroi ba Nilo, zaŵi, fitu nga'eu, satabö ba si sökhi famaigi. Ba möi ira ba ndru'u, mangalui göra.
19 Ba aefa da'ö, ba möi miyaŵa zaŵi bö'ö, fitu nga'eu göi, si no oköli-köli, si lö sökhi famaigi, ba si no angao — lö urai u'ila ba danö Miserayi ma'asagörö zi manö fa lö sökhi!
20 Ba latema la'a zaŵi satabö andrö, si föföna andrö, si fitu, saŵi sangao andrö, si lö sökhi-sökhi.
21 Ba he me no la'a, ba lö oroma, wa no la'a, lö'ö sa tebulö wa lö sökhi-sökhi mege.
22 Ba tokea ndra'o. Ba u'ila na göi ba wangifi: ha sara döla wakhe, ba fitu zalua ngalai, so'ösi ba si sökhi.
23 Ba aefa da'ö ba alua göi ngalai si lö ösi, si no oköli-köli, fitu göi, si no ariri ba nangi moroi ba gatumbukha,
24 ba latema latölö ngalai si sökhi andrö, si fitu, ngalai si no oköli-köli andrö. Da'ö nitunögu ba zi faeta andrö, ba lö sangila mangombakha eluaha khögu.

 III. I'ombakha'ö geluaha wangifi Wara'o ba ifobawa lala khönia 

25 Ba imane Yosefo khö Wara'o: Eluaha wangifi Wara'o andrö, ba no faoma. No ihönagö ifa'ele'ö khö Wara'o Lowalangi hadia nilaunia dania.

26 Saŵi si sökhi andrö, si fitu nga'eu, ba mewitu fakhe, ba ngalai wakhe andrö, si sökhi, si fitu, ba mewitu fakhe göi — no faoma geluaha wangifi andrö.
27 Ba saŵi safuo andrö, si fitu nga'eu, si lö sökhi-sökhi, safuria möi yaŵa, ba mewitu fakhe, ba ngalai wakhe andrö si lö ösi, si fitu, si no ariri ba nangi moroi ba gatumbukha, ba mewitu fakhe lofo, oroma dania.
28 Andrö umane mege khö Wara'o: Hadia zi so ba dödö Lowalangi, nilau dania, ba no ifa'ele'ö khö Wara'o.
29 Mewitu fakhe iada'e dania, ba fahöna manö hadia ia ba danö Miserayi, ma'asagörö.
30 Ba na aefa da'ö, ba mewitu fakhe lofo, ba tobali olifu manö niha wa'afahöna mege, ba danö Miserayi, ba i'a danö lofo andrö.
31 Ba lö'ö manö sa'ae itörö tödö niha wa'afahöna mege ba danö, balazi lofo andrö moroi furi dania, abölö-bölö sibai sa dania.
32 Ba ba zi mendrua andrö, wa no fatete mendrua mangifi Wara'o, ba hiza, no ihonogöi sibai da'ö Lowalangi ba i'aliogö Lowalangi ifalua.
33 Ba yamufaigi khönia Fara'o niha si so tödö, satua-tua, ena'ö ibe'e barö mbawania danö Miserayi.
34 Ba yamunönö na Fara'o wamataro mandru ba danö, ena'ö la'ozaragö zambua ni'olima ba danö Miserayi, barö ndröfi andrö si fitu, ba zi fahöna bua nowi.
35 Ni'owuloi mbua nowi andrö fefu, barö ndröfi andre, si fitu dania, nihöna mbua nowi ba danga Wara'o, bua nowi ba mbanua misa, ba ni'irö'ö.
36 Ba ya we'e-we'e dödö ba danö nihöna andrö, ba zi mewitu fakhe andrö dania, ba lofo andrö, sanörö tanö Miserayi dania; ba tobali lö tekiko niha ba danö ba lofo andrö.

 IV. Tefataro salaŵa ia. Itörö niŵa'önia 

37 Ba faduhu dödö Wara'o ba wehedenia andrö ba tödö ngoni-ngoninia fefu.

38 Ba imane Fara'o ba ngoni-ngoninia andrö: Hadia, tasöndra na niha, si so Eheha Lowalangi ba dödö, si mane khönia?

39 Ba imane Fara'o khö Yosefo: Me no ifa'ele'ö khöu Lowalangi da'ö fefu, ba lö'ö sa'ae niha, si manö fotödö ba si manö fa'atua-tua, si mane ya'ugö.
40 Tebe'e barö mbawau nomogu ba ndramu'o'ö niŵa'öu banuagu fefu, ha irege dadaoma razo tohude ndra'o moroi khöu.

41 Ba imane na Fara'o khö Yosefo: Hiza, ube'e barö mbawau danö Miserayi ma'asagörö!

42 Ba iheta ba durunia laeduru andrö khönia Fara'o, ibe'e ba duru Yosefo; ba ifobaru ia baru muko karate ba ibe'e naya ana'a ba mbaginia.
43 Ba ifakureta ia ba kureta razo, fanete khönia, ba mu'ao fönania niha, lamane: Mi'angalulu! Si manö wame'e Wara'o barö mbawania tanö Miserayi ma'asagörö.
44 Ba imane Fara'o khö Yosefo: Fara'o ndra'odo — ba lö tola ifaliŵa dangania, ba ma ahenia, niha ba danö Miserayi ma'asagörö, na tenga ya'ugö zanguma'ö.

45 Ba Fara'o andrö, ba ibe'e töi Yosefo Zafenati Faneakhi ba ibe'e khönia Gasenata, ono Wotifera, högö gere ba Gono.

Ba itöröi danö Miserayi Yosefo.
46 Ba tölu ngafulu fakhe Yosefo, me so ia ba da'ö föna Wara'o, razo Miserayi. Ba iröi Wara'o Yosefo ba itöröi danö Miserayi.

47 Ba falawulaete mbua danö ba zi mewitu fakhe andrö, ba zi fahöna.
48 Ba i'owuloi mbua nowi andrö fefu Yosefo ba zi mewitu fakhe andrö, götö wa'afahöna ba danö Miserayi, ibe'e ba mbanua misa nitenagö andrö; sambu-sambua banua ba ihöna mbua nowi andrö, si tefasui ya'ia.
49 Tobali ihöna mbua nowi Yosefo, si mane ene ba mbewe nasi, tenga ono wa'oya, irege iböhöli wanu'a, tebai sa'ae lasu'a.

 V. Ono Yosefo. Böröta lofo andrö 

50 Ba dombua tumbu ono matua khö Yosefo, föna ndröfi böröta lofo andrö, ononia khö Gasenata andrö, ono Wotifera, högö gere ba Gono.
51 Töi zi a'a, ba Manase ibe'e Yosefo, imane: Noa sa'ae olifudo wamakaogu andrö fefu ba ira amagu ba ira talifusögu fefu, ibe'e Lowalangi.
52 Ba töi zi akhi, ba Eferayi ibe'e, imane: Noa sa ifowua ndra'odo Lowalangi ba danö wamakaogu andre.

53 Ba me no numalö ndröfi andrö si fitu ba zi fahöna balazo ba danö Miserayi,
54 ba ibörötaigö döfi lofo andrö, si fitu, itörö nihönagö Yosefo fangombakha. Ba dozi tanö itörö lofo andrö; ba ba danö Miserayi ma'asagörö, ba so mbalazo.

55 Ba me no afökhö lofo andrö ba danö Miserayi ma'asagörö, ba laforege niha sato wangandrö gö khö Wara'o.

Ba imane Fara'o ba Ndrawa Miserayi fefu: Mi'ae khö Yosefo; hadia niŵa'önia khömi, da'ö milau!

56 Ba sagörö guli danö, ba afökhö lofo andrö. Ba ibokai halasa andrö fefu Yosefo ba i'amawa ba Ndrawa Miserayi wakhe. Ba itugu tedou wa'afökhö lofo andrö ba danö Miserayi.
57 Ba dozi niha ba guli danö, ba möi khö Yosefo ba danö Miserayi, ba wowöli fakhe; fefu gofu heza sa, ba lofo safökhö sibai.

Faza 42

I. Fe'amöi si föföna ndraono Yakobo ba danö Miserayi 

1 Ba me irongo Yakobo, ba danö Miserayi so wakhe, ba imane Yakobo khö nononia: Hadia, wa mifaigi-faigi nawömi?
2 Ba imane na: Hiza, no urongo, ba danö Miserayi so wakhe. Mi'ae'e mihalö khöda wakhe ba da'ö, ena'ö auri ita ba ena'ö lö mate.

3 Ba dafulu zi möi ga'a Yosefo, ba wangai fakhe ba danö Miserayi.
4 Ba Beniyami andrö, akhi Yosefo, ba lö ifa'amöi Yakobo, awö ndra ga'ania; soso dödönia, ma göna ia hadia ia.

5 Ba larugi göi iraono Gizeraeli andrö, awö zi möi-möi andrö, ba wowöli fakhe; lofo sa ba danö Gana'ana.

 II. Ifakao ndra ga'ania andrö Yosefo ba itaha Zimeoni 

6 Ba Yosefo, si no salaŵa, ba danö, zamawa fakhe ba niha fefu. Ba me no larugi yomo ira ga'a Yosefo ba me mangalulu ira khönia, ba i'ila Yosefo,
7 wa ira ga'ania, me ha si'aikö anehe ia. Ba lö i'ombakha'ö ia khöra, i'abe'e'ö wehedenia khöra, imane khöra: Heza mi'otarai?

Lamane: Ba danö Gana'ana, ba wowöli fakhe.

8 Ba i'ila Yosefo, wa ira ga'ania, ba ya'ira, ba lö la'ila, wa ya'ia.
9 Ba itörö tödö Yosefo wangifinia andrö, ni'ifinia nitandrösaigö khöra. Ba [i'abe'e'ö wehedenia khöra], imane khöra: Samauze ami! Möi ami mamaigi, hezo lala ba danö.

10 Lamane khönia: Tenga, Tua! ba wowöli balazo möi zawuyumö.
11 Ha sambua namama; niha sadölö tödö ndra'aga; tenga samauze zawuyumö!

12 Imane khöra: Faya! ba da'ö möi ami, ba wamaigi hezo lala ba danö!

13 Ba lamane khönia: Felendrua ndra'aga, sawuyumö andre, oi si fatalifusö, ha sambua namama, ba danö Gana'ana; si akhi, ba so khö namama ma'ökhö, ba samösa zi no taya.

14 Ba imane khöra Yosefo: Si ndruhu niŵa'ögu khömi: Samauze ami!
15 Ba da'ö mifaduhu'ö ami: Faya wa no sauri Wara'o, na aefa ami ba da'e, na lö möi ba da'e nakhimi andrö, si akhi.
16 Mifatenge zamösa, ba wangai akhimi; ba ya'ami, ba nitaha ba da'e. Si manö wanandraigö niŵa'ömi, na si duhu nilaumi, ba na tenga. Ba wa'aduhu wa'auri Wara'o — samauze zui ami!

17 Aefa da'ö, ba tölu ngaluo itaha ira.

18 Ba me aefa dua wongi, ba imane khöra Yosefo: Mi'o'ö dae, ena'ö auri ami — niha sangata'ufi Lowalangi sa ndra'odo.
19 Na niha sadölö tödö ami, ba yatoröi dalifusömi samösa, nitaha, ba nitaha ya'ami mege, ba ya'ami, ba mi'ae'e, mi'ohe wakhe andrö, soguna ö zoroiyomomi.
20 Ba akhimi andrö, si akhi, ba ni'ohe ba da'e khögu, ba oroma dania, wa si duhu niŵa'ömi, ba lö mate ami.

Ba la'o'ö da'ö.

21 Ba faoma lamane khö nawöra: Si ndruhu, lua-lua horöda khö nakhida no da'e; noa sa ta'ila wa'ata'unia, me fakao ia khöda, ba lö tafondrondrongo. Andrö itörö ita fa'ata'u dödö andre.
22 Ba imane khöra Rubeno: Tenga no uŵa'ö khömi: böi mihalö horömi wolaumi ba ndraono andrö! Ba lö sedöna mamondrongo ami — ba iada'e telau mbalö ndronia!

23 Ba lö'ö sa la'ila, wa aboto ba dödö Yosefo niŵa'öra, me no so zangali lira, na fahuhuo ira.

24 Ba ibali'ö ia, ba we'e, ba ifuli ia khöra, fahuhuo khöra. Ba ifara'u'ö Zimeoni, ba ngaira, ba ifaböbö'ö, ba zanehe ira.

25 Aefa da'ö, ba iŵa'ö Yosefo lafo'ösi fakhe zi'era ba ladozigö labe'e ba zi'e bakha mböli wakhe khö zamösana ba lafa'ohe'ö na göi nifatö'öra, ba lala. Ba la'o'ö da'ö wame'e khöra.

 III. Fangawulira; fangarö-ngarö namara 

26 Ba lahare'ö ba hulu galidera wakhe andrö khöra ba mofanö ira.
27 Ba me itoto'ö mböbö zi'e khönia si samösa, ba zi mörö ira, ba wame'e gö galidenia, ba i'ila gana'ania andrö, ba dete nösi zi'e khönia.
28 Ba i'ombakha'ö khö ndra talifusönia, imane: No mangawuli khögu gana'agu, hiza ia ba zi'e khögu! Ba atoru dödöra, faoma lafaigi-faigi nawöra, manizi-nizi, ba lamane: Hadia nilau Lowalangi khöda ba da'ö!

29 Ba me larugi namara ba danö Gana'ana, ba ladunö-dunö khönia fefu hadia ia zi göna ira, lamane:
30 Niha andrö, si no salaŵa ba danö, ba i'abe'e'ö wehedenia khöma, ifo'esuanö ndra'aga, ba wamauze tanö möi ndra'aga, iŵa'ö.
31 Ba mamane khönia: Niha sadölö tödö ndra'aga, tenga samauze ndra'aga!
32 Felendrua ndra'aga, ha sambua namama; samösa si no taya, ba fondrege zi akhi, ba so khö namama na iya'e, ba danö Gana'ana.
33 Ba imane khöma niha andrö, salaŵa ba danö: Ba da'ö ya oroma khögu dania wa niha sadölö tödö ami: miröi ba da'e khögu zamösa, talifusömi! Hadia zoguna khömi, ö zoroiyomomi, fakhe, ba hana na mi'ohe, ba hana na mofanö ami.
34 Ba mi'ohe ba da'e nakhimi andrö, ena'ö oroma khögu, wa tenga samauze ami, wa no niha sadölö tödö ami. Ba ufuli dania khömi dalifusömi andre, ba tola mitörö danö, lö mutenaŵa.

35 Ba me lafaduwa nösi zi'e khöra ba hiza mbola gana'a ba zi'e zamösana. Ba me la'ila mbola gana'a andrö, ba me i'ila göi amara, ba tobali dödöra.

36 Ba imane khöra Amara Yakobo: Taya-taya ndraonogu mibe'e: Yosefo, ba si no taya, ba Simeoni, ba si no taya, ba edöna mihalö na göi Mbeniyami — tehawu manö ndra'o da'ö fefu!

37 Ba itema li namania Rubeno, imane: Tema bunu nonogu matua si dombua, na lö ufuli ia khöu. Be'e ba dangagu ia, ba ufuli ia khöu!

38 Ba imane: Lö fao khömi nonogu; noa sa mate ga'ania, ba hatö ya'ia zi tosai; na so ena'ö zi göna ia ba lala andrö, nitörömi, ba horömi ena'ö, na u'ohe huwagu andre, wanaŵa banua tou, oi so wa'abu dödö.

Faza 43

I. Lafuli möi ba danö Miserayi iraono Yakobo ba fao Mbeniyami 

1 Ba abölö-bölö na lofo ba danö.
2 Ba me no ahori fefu wakhe andrö, nihalöra ba danö Miserayi, ba imane khöra amara: Mifuli mi'ae'e, ba wowöli fakhe khöda ma'ifu.

3 Ba imane khönia Yuda: No iŵa'ö sibai khöma niha andrö, imane: Lö tola fa'ila bawa ita, na lö mi'ohe nakhimi andrö.
4 Ba na öfa'amöi awöma nakhima, ba möiga mowöli fakhe khöu.
5 Ba na lö öfa'amöi ia, ba lö möiga. Noa sa iŵa'ö khöma niha andrö imane: Lö tola fa'ila bawa ita, na lö mi'ohe nakhimi andrö.

6 Imane Izeraeli: Ba hana wa mifakao ndra'o wangombakha ba niha andrö, wa so na nakhimi?

Lamane:
7 No izofu-zofu sibai ndra'aga ba soroiyomonia niha andrö, imane: Hadia, lö si mate namami? Hadia, so nakhimi na? Ba ma'ombakha'ö khönia, lö mabini'ö zi duhu. Hadia no ma'ila, iŵa'ö dania: Mi'ohe ba da'e nakhimi andrö?

8 Ba imane Yuda khö namania Izeraeli: khögu fa'ohe'ö nono andrö, ba mafazaŵa ndra'aga, möiga, ena'ö auri ita ba böi mate, ya'aga ba ya'ugö ba iraonoma.
9 ya'o zi so ba wali khöu ba khönia andrö; ba hulugu öbe'e. Na lö ufuli ia khöu, na lö ufa'ila'ö khöu, ba ya'odo zolu'i sala khöu, sagötö ya'odo.
10 Na lö aröröga mena'ö, si tenga inötö, ba no tola mendrua mangawuliga.

11 Ba imane khöra amara Izeraeli: Na lötolalö'ö sa'ae, ba mimane: Mi'ohe ösi zi'e khömi, nisöndra ba danöda, ma'ifu, mi'ohe buala ba niha andrö: dalu-dalu ma'ifu ba ŵe ŵani ma'ifu ba gitö godu ba samohua ba bua kare ba bua falo.
12 Ba mifuli mi'ohe gana'a, fa'oya mege ba ana'a andrö, nisöndra ba zuzu nösi zi'e khömi mege, ba mifuli mi'ohe — tabe'e selungu ia.
13 Ba mi'ohe göi nakhimi, mifazaŵa ami ba mifuli mi'ae ba niha andrö.
14 Ba Lowalangi si lö ambö fa'abölö, ba yamube'e ahakhö dödö niha andrö khömi, ena'ö ifuli ifa'amöi awömi dalifusömi si samösa andrö, awö Mbeniyami göi; ba ya'odo, ba na lötolalö'ö, ba si lö ono sa'ae ndra'o.

15 Ba la'ohe mbuala no mege ba ana'a bö'ö göi la'ohe, awö Mbeniyami, ba mangefa ira, lasaŵa danö Miserayi ba la'ondrasi Yosefo.

 II. Fa'abu dödöra 

16 Ba me i'ila Yosefo, no so Mbeniyami, awöra, ba imane ba zatua zangai halöŵö yomo: Ohe yomo niha andrö, taba ndriwora, ba halö göra, manga dania niha andrö, awögu, na laluo.

17 Ba i'o'ö da'ö niŵa'ö Yosefo, i'ohe yomo ira, ba nomo Yosefo.
18 Ba ata'u ira, me te'ohe yomo ira, ba nomo Yosefo, lamane: Börö gana'a andrö selungu no ba zi'e khöda, me möi ita no, si föföna, wa la'ohe yomo ita: lahawui dania ita, lara'u ita ba labali'ö sawuyu ita, fabaya kalide khöda.

19 Ba la'ondrasi zatua zangai halöŵö, ba zinga mbawandruhö ba nomo, lamane khönia:
20 So ni'andröma khöu, Tua: No möiga ba da'e, si föföna no, ba wowöli fakhe.
21 Ba me no marugi zi möröga, me matoto'ö mböbö zi'e khöma, ba hiza gana'a zamösana ba zuzu nösi zi'e khönia — ana'a andrö khöma, lö ambö ba wanulo; no mafuli ma'ohe iada'e.
22 Ba ana'a bö'ö göi, no ma'ohe, ba wowöli fakhe. Lö aboto ba dödöma, ha niha zame'e ba zi'e wakhe khöma ana'a andrö,

23 Ba imane khöra: Mihonogö manö ami; böi mibusi dödömi! Lowalangimi, Lowalangi namami andrö, ba no ifo'ana'a ami, nibini'ö, ba zi'e wakhe khömi. Ana'ami andrö, ba no möi khögu. Ba i'ohe baero khöra Zimeoni.
24 Aefa da'ö, ba i'ohe ira ba nomo Yosefo. Ibe'e khöra nidanö, ba lasasai gahera, ba ibe'e gö galidera.

25 Ba lafa'oli tou mbuala andrö, gasa-gasa wa'aso Yosefo, na laluo; noa sa terongo khöra, wa ba da'ö manga ira dania.

 III. Fa'oböwö Yosefo khöra 

26 Ba me no möi yomo Yosefo, ba labe'e khönia mbuala andrö, ni'ohera, ba lafaöndrö ira fönania, irege zalo tou.

27 Ba isofu khöra, na lö hadia ia khöra, ba imane: He wisa, lö hadia ia khö namami, nitörö limi no. Hadia, lö si mate ia?

28 Ba lamane: Lö'ö sa hadia khö zawuyumö andrö, amama; soso ia na. Ba lafaöndrö ira, mangalulu ira khönia.

29 Ba i'ila Mbeniyami, si ndruhu nakhinia, ba imane: Hadia, da'ö nakhimi, si akhi andrö, niŵa'ömi no? ba imane [khö Mbeniyami]: yamu'ebua'ö dödönia khöu Lowalangi, onogu!

30 Ba i'ozumagö lö hede-hedenia sa'ae, ahakhö sibai dödönia, me no so tanö fönania nakhinia andrö, ba i'alui, heza zi tola me'e ia. Andrö möi ia si bakha ba mbate'e, tanö si bakha, ba mege-ege ia ba da'ö.
31 Awena dania ifuli isasai mbawania ba ifuli möi baulu, i'abe'e'ö dödönia ba imane: Mifa'oli gö.

32 Ba la'oniagö, khönia ba khöra, ba si manö göi ba Ndrawa Miserayi, sorudu manga khönia. Lö'ö sa tola orudu manga Ndrawa Miserayi ba niha Heberaio; salakha da'ö ba Ndrawa Miserayi.

33 Ba ba gamaudunia tefedadao ira, i'otarai zi a'a, numalö ba zi akhi, balazi sibai wa'asia'a; ba faoma lafaigi-faigi nawöra, ahöli-höli dödöra.
34 Aefa da'ö, ba ifabe'e'ö öra gö andrö si so fönania ösa; ba urakha Mbeniyami, ba no melima fa'ebua gurakha danö bö'ö fefu. Ba labadu nagu, awönia, ba sökhi dödöra.

Faza 44

I. Mofanö ndra ga'a Yosefo. Fa'abu dödöra, nifobörö Yosefo 

1 Ba imane Yosefo ba zatua zangai halöŵö khönia: Fo'ösi fakhe zi'e niha andrö, ndrohu-ndrohu zi tola la'ohe; ba ana'a zamösana, ba öbe'e ba zuzu nösi zi'e khönia; ba mako firö andrö khögu,
2 ba öbe'e ba zuzu nösi zi'e zi akhi, awö mböli wakhe andrö khönia.

Ba i'o'ö niŵa'ö Yosefo.

3 Ba ha moluo sibai, ba lafofanö ira, awö galidera.

4 Ba ha si'aikö larugi ngai mbanua, ba imane Yosefo khö zatua zangai halöŵö khönia: Labu, gohi niha andrö, ba na ökhamö ira, ba ömane khöra: Hana wa misulöni si lö sökhi zi sökhi? Hana wa no mitagö mako firö andrö khögu?
5 Tenga ya'ia ni'amadugö zokhö ya'o, ba tenga ya'ia ba zi faeta ia? andrö wa si lö sökhi nilaumi!

6 Ba me no ikhamö ira, ba imanö khöra.

7 Ba lamane khönia: He Tua, hana wa ömanö wehede? Lö'ö manö möi ba dödö zawuyumö wolau si manö.
8 Hadia, tenga no mafuli ma'ohe khöu gana'a andrö, me ma'otarai danö Gana'ana, ana'a andrö nisöndra ba zuzu nösi zi'e khöma: ba he moroi, wa matagö mena'ö wirö, ba ma ana'a, yomo khö zokhö ya'ugö?
9 Nisöndra ya'ia, ba zawuyumö andre, ba ya mate, ba ya'aga tanöbö'ö, ba si möi sawuyumö.

10 Ba imane: Lau, ya'ia da'ö niwa'ömi. Nisöndra ya'ia, ba sawuyugu dania, ba saefa ami.

11 Ba dozi la'aliogö latou'ö tou nganu'i khöra, ba dozi latoto'ö mböbö.

12 Ba ibörötaigö i'alui, i'otarai ba zi a'a ba ba zi akhi ibato, ba ba zi'e khö Mbeniyami tesöndra mako.

13 Ba lasika nukhara, dozi lafuli lafonoro galidera ba lafuli ira miyomo.
14 Ba me irugi yomo ba nomo Yosefo Yuda, awö dalifusönia — no so na ba da'ö Yosefo — ba lafalögu tou ira ba zalo, fönania.

15 Ba imane khöra Yosefo: Hadia nilaumi andrö? Hadia, lö'ö sa itörö tödömi, i'ohe ba waetasa niha si mane ya'odo andre?

16 Ba imane Yuda: Hadia niŵa'öma khö zokhö ya'aga? Hadia huhuoma ba he mawisa wamu'a ba huluma, me no isöndra horö zawuyumö Lowalangi! Sawuyumö sa'ae ndra'aga, ya'aga andre, fabaya nisöndra mako andrö.

17 Ba imane Yosefo: ya aröu khögu wolau si manö: nisöndra mako andrö, da'ö zawuyugu; ba ya'ami andrö, ba hana na mifuli ami khö namami, lö mutenaŵa.

 II. Huhuo Yuda: i'andrö aefa Mbeniyami 

18 Ba ihatö'ö ia khönia Yuda, imane: He Tua! Hadia na lö ata'u zawuyumö muhede khöu, hadia, lö mofönu'ö khö zawuyumö ba da'ö? me no fagölö-gölö ami Wara'o!
19 No isofu khö zawuyunia sokhö ya'o, imane: Hadia, so na namami, so dalifusömi na?
20 Ba no mamane khöu: Lö si mate namama satua andrö ba so na nononia si akhi si tumbu moroi furi; si ndruhu ga'ania, ba no mate, ba tobali ha ya'ia zi tosai ono ninania, ba no omasiö namania.
21 Ba no öŵa'ö ba zawuyumö andre: Mi'ohe ia ba da'e khögu, ena'ö i'ila ia hörögu.
22 Ba no mamane khöu: Tebai iröi namania ono matua andrö; na iröi ena'ö namania, ba lö auri da'ö.
23 Ba ömane ba zawuyumö: Na lö mi'ohe nakhimi andrö, ba tebai ifuli fa'ila bawa ita.
24 Ba me no mangawuli ndra'aga khö zawuyumö amagu, ba ma'ombakha'ö khönia niŵa'öu.
25 Ba me iŵa'ö dania khöma amama: Mifuli mi'ae'e, ba wowöli fakhe khöda ma'ifu,
26 ba mamane khönia: Tebai möiga! Na fao khöma nakhima, awena möiga; tebai sa fa'ila bawa ndra'aga ba niha andrö, na lö fao khöma nakhima.
27 Ba imane khöma sawuyumö amagu: Mi'ila ya'ö, wa ha dombua nono wo'omogu khögu.
28 Si sambua, ba no iröi ndra'o, ba no umane dödögu: Si ndruhu, no tesasawi ia [ba gutu ndru'u]! ba irege ma'ökhö, ba lö ni'ila hörögu ya'ia mangawuli.
29 Ba na mihalö na da'e göi khögu, ba na göna ia hadia ia ena'ö, ba horömi, na u'ohe huwagu andre, we'amöi mitou, ba mbanua niha tou abu sibai dödö.
30 Ba si ndruhu, na mangawulido ena'ö dania khö zawuyumö amagu, ba lö fao khöma nono andrö, ba zi no molemba dödönia ma'asambua,
31 ba ha si'aikö ena'ö irongo, lö'ö sa'ae fao khöma nono andrö, ba lö auri ia, ba horö zawuyumö andre ena'ö, na i'ohe huwania andrö sawuyumö amama, wanaŵa banua niha tou abu dödö.
32 Noa sa möi ba wali zawuyumö andre, khö namagu, ba khö nono andre, no ifabu'u: Na lö ufuli ia khöu, ba ya'odo zolu'i horö andrö khö namagu, sagötö ya'o.
33 Ba ena'ö na tola toröi furi zawuyumö andre sawuyu zokhö ya'o salahi nono matua andrö, ba ena'ö na tola fao khö ndra ga'ania nono, wangawuli!
34 He uwisa sa'ae wangawuli khö namagu, na lö fao khögu nono andrö! Tebai ufaigi-faigi ena'ö wa'abu dödö andrö, si falukha namagu!

Faza 45

I. I'ombakha'ö ia khö ndra talifusönia Yosefo 

1 Ba tebai sa'ae itaha dödönia Yosefo, wamaigi si so ba ngainia, ba imane: Ndramöi baero fefu! Ba tobali lö niha bö'ö, me i'ombakha'ö ia ba dalifusönia Yosefo.
2 Ba mege-ege sibai ia, irege larongo Dawa Miserayi andrö, awö ngoni-ngoni Wara'o andrö.

3 Ba imane Yosefo ba dalifusönia: Yosefo ndra'o! Hadia, lö si mate namada? Ba tebai latema linia ira talifusönia, ba wa'atobali dödöra khönia.
4 Ba imane Yosefo khö ndra talifusönia: Ba mihatö'ö ami khögu! Ba me lahatö'ö ira, ba imane: Talifusömi Yosefo ndra'odo, ni'amawami ba danö Miserayi!
5 Ba böi abu dödömi ba da'ö, ba böi maoso dödömi, me no mi'amawa ndra'o ba da'e; ba wangorifi sa ifowaö-waö ndra'o fönami Lowalangi.
6 No mendrua fakhe sa'ae wamakao andrö ba danö, lofo andrö, ba melima fakhe tö na fönada, si lö fananö ba si lö famasi.
7 Ba no ifowaö-waö ndra'o fönami Lowalangi ba wamaigi lala, fa böi aetu nga'ötömi, ena'ö auri ösa ami, ba wangorifi sebua.
8 Tobali tenga ya'ami zamatenge ya'odo ba da'e, no Lowalangi zamatenge. No ya'ia zamali'ö anofula Wara'o ndra'odo ba mandru ba nomonia ma'asambua ba samatörö tanö Miserayi ma'asagörö.

9 Ba mi'aliogö mi'ae khö namada ba mimane khönia: Da'ö niŵa'ö nonou Yosefo khöu: No ibali'ö samatörö tanö Miserayi ma'asagörö ndra'odo Lowalangi; ae khögu, böi radö'ö!
10 Ba danö Gozena nahau dania, ba sahatö khögu ndra'ugö, awö nonou ba ma'uwumö ba biri-biri khöu ba saŵiu ba hadia ia na fefu zi so khöu.
11 Ba ya'o zi'onoro tödö balazou ba da'ö; melima fakhe tö na lofo andre: ma dania numana ndra'ugö, awö zoroiyomou fefu ba awö zi so khöu fefu.
12 Hörömi sa'ae zangila ba hörö nakhigu Beniyami zangila, wa ya'odo zihede khömi.
13 Ba ahori mi'ombakha'ö khö namada wa'asalaŵagu andre ba danö Miserayi, awö ni'ilami andrö fefu, ba mita'i-ta'i mi'ohe ba da'e namada.

14 Ba italagui mbagi nakhinia Beniyami ba mege-ege; ba Beniyami göi, ba mege-ege ba mbaginia.
15 Ba fa'ago bawa ia ba dalifusönia fefu ba mege-ege wanalagui ya'ira; ba fahuhuo khönia dalifusönia.

Ba no ifowaö-waö ndra'o fönami Lowalangi ba wamaigi lala, fa böi aetu nga'ötömi, ena'ö auri ösa ami, ba wangorifi sebua

 II. I'oro'ö khöra zoguna khöra Fara'o 

16 Ba terongo khö Wara'o ba nomonia duria da'ö: no so dalifusö Yosefo! Ba omuso dödö Wara'o, awö zi soso khönia.
17 Ba imane Fara'o khö Yosefo: ömane ba dalifusöu andrö: Mifonoro sa'ae galidemi, ba mi'ae ba danö Gana'ana,
18 mihalö namami ba soroiyomomi fefu, ba mi'ae ba da'e khögu, ba ube'e khömi hadia zi sökhi nisöndra ba danö Miserayi, ba mi'a zatabö, si falukha ba danö.
19 Ba ya'ugö, ba öŵa'ö khöra: mimanö! Mi'ohe gureta, moroi ba danö Miserayi andre, lala ndraono sawuyu khömi ba lala wo'omomi ba mifa'amöi yaŵa namami ba mi'ae ba da'e.
20 Ba böi afökhö khömi gama-gamami yomo, hadia sa zi sökhi ba danö Miserayi, ba khömi dania.

 III. Mangawuli ndraono Yakobo 

21 Ba la'o'ö da'ö iraono Gizeraeli, ba ibe'e khöra gureta Yosefo, dali niŵa'ö Wara'o, ba ibe'e göi khöra nifatö'ö ba lala.
22 Ba idozigö ira baru luo, buala, ba khö Mbeniyami, ba 300 rufia ba lima nga'örö baru luo ibe'e buala.
23 Ba khö amania, ba fulu nga'eu kalide göi ifa'ohe'ö, sonoro fondrege zi sökhi mbua danö, ba fulu nga'eu kalide si alawe, sonoro fakhe ba roti ba nifatö'ö khö namania dania ba lala.
24 Awena dania ifofanö dalifusönia ba mangefa ira, me no ibe'e na li khöra, imane: Böi fasoso ami ba lala!

25 Ba mofanö ira, laröi danö Miserayi ba larugi danö Gana'ana, namara Yakobo.
26 Ba la'ombakha'ö khönia, lamane: Lö si mate Yosefo; samatörö tanö Miserayi ma'asagörö ia a'ine.

Ba lö'ö manö möi ba dödönia, me tebai faduhu dödönia khöra.

27 Ba me ahori la'ombakha'ö khönia niŵa'ö Yosefo khöra, ba me i'ila gureta andrö, nifa'ohe'ö Yosefo, ba wolohe ya'ia, ba ifuli auri dödö namara Yakobo.

28 Ba imane Izeraeli: Noa sa'ae — tenga si no mate nonogu Yosefo! Möido falukha khönia, gasa-gasa wa'amategu!

Faza 46

I. Iheta ia ba danö Gana'ana Yakobo awö zoroiyomonia fefu 

1 Ba mangefa Gizeraeli, awö zoroiyomonia fefu, ba irugi Mbereseba, ba ibe'e zumange Lowalangi namania Iza'aki, ba da'ö.

2 Ba mu'ao khö Gizeraeli Lowalangi, ba gangilata ba zi bongi, imane: He Yakobo! He Yakobo!

Ba imane: urongo!

3 Ba imane: Lowalangi ndra'odo, Lowalangi namau. Böi mangiwa dödöu we'amöi ba danö Miserayi, ba da'ö sa ubali'ö soi sebua ndra'ugö.
4 Ya'odo zi fao khöu ba danö Miserayi ba ya'odo göi zolohe mangawuli ya'ugö, ba Yosefo zamakifu höröu dania.

5 Ba iheta ia ba Mbereseba Yakobo, ba lafazaŵa ba gureta namara Yakobo iraono Gizeraeli, awö ndraonora sawuyu, awö wo'omora, ba gureta andrö, nifaohe'ö Wara'o, lalara.
6 Ba la'ohe guriföra ba hadia ia zi so khöra, nisöndrara ba danö Gana'ana, ba larugi, danö Miserayi, Yakobo, awö nga'ötönia fefu;
7 ononia matua ba ma'uwunia matua ba ononia alawe ba ma'uwunia alawe, nga'ötönia ma'afefu i'ohe awönia ba danö Miserayi.

 II. Töi nga'ötö Yakobo andrö 

8 Ba da'e döi nga'ötö Gizeraeli andrö, si fao ba danö Miserayi, Yakobo, awö nga'ötönia: Si a'a nono Yakobo Rubeno.
9 Ba ono Rubeno, ba Hanokhi ba Falu ba Heseroni ba Karemi.
10 Ba ono Zimeoni, ba Yemueli ba Yamino ba Ohada ba Yakhino ba Sohara; ba Saulo, ono mbene'ö Ndrawa Gana'ana andrö.
11 Ba ono Lewi, ba Gereso ba Kahati ba Merari.
12 Ba ono Yuda, ba Geri ba Onani ba Sela ba Feresi ba Sera; ba si mate ba danö Gana'ana Geri ba Onani. Ba ono Weresi andrö, ba Heseroni ba Hamula.
13 Ba ono Isasari, ba Tola ba Fuwa ba Yobi ba Simeroni.
14 Ba ono Zebuloni, ba Serede ba Elono ba Yale'eli.
15 Da'ö nono Lea andrö, ononia khö Yakobo ba danö Mezofotamia, awö nono alawe andrö, Dina; 33 fefu, ono matua ba ono alawe.
16 Ba ono Gado, ba Safono ba Hagi ba Suni ba Esebono ba Eri ba Arodi ba Areli.
17 Ba ono Gaseri, ba Yimena ba Yisiwa ba Yisiwi ba Beria ba talifusöra alawe Sera; ba ono Mberia andrö, ba Heberi ba Malekieli.
18 Da'ö nono Zilifa andrö, nifa'ohe'ö Labano khö nononia Lea, ononia khö Yakobo, 16 niha fefu.
19 Ba ono Rakhela andrö, fo'omo Yakobo, ba Yosefo ba Beniyami.

20 Ba ono si tumbu khö Yosefo ba danö Miserayi, ononia khö Gasanata andrö, ono Wotifera, högö gere ba Gono, ba Manase ba Eferayi.
21 Ba ono Mbeniyami, ba Bela ba Bekheri ba Asibeli; ba Gera ba Na'ama ba Ehi ba Rosi ba Mufi ba Hufi ba Aredi.

22 Da'ö nono Rakhela, ononia khö Yakobo, 14 niha fefu.
23 Ba ono Dano, ba Husimi, ba ono Nafetali,
24 ba Yase'eli ba Guni ba Yeseri ba Silemi.
25 Da'ö nono Mbiliha andrö, nifa'ohe'ö Labano khö nononia Rakhela, ononia khö Yakobo, fitu niha fefu.

26 Fa'ato nga'ötö Yakobo andrö, sanaŵa tanö Miserayi, lö lai numönönia andrö, ba 66 niha.

27 Ba ono Yosefo andrö, si tumbu khönia ba danö Miserayi, ba dombua. Tobali 70 fefu zoroiyomo Yakobo andrö, sanaŵa tanö Miserayi. (MozV 10, 22. Nga'ötI 7, 14).

 III. Falukha ira Yakobo Yosefo 

28 Ba ifowaö-waö Yuda, khö Yosefo, ba wanofu lala ba Gozena, fönania. Ba me no larugi danö Gozena,
29 ba ifa'anö guretania Yosefo, fakureta ia, isaŵa Gozena, ba wamaondragö amania Izeraeli. Ba me falukha ia khönia, ba italagui mbagi, ba ara mege-ege ia ba mbaginia.

30 Ba imane Izeraeli khö Yosefo: Lö'ö sa'ae afökhö khögu wa'amate, me no ifuli falukha ita, wa lö si mate ndra'ugö!

31 Ba imane Yosefo khö ndra ga'ania ba ba zoroiyomo namania: Damöido mangombakha khö Wara'o, umane dania khönia: No möi khögu ndra talifusögu ba tana khö namagu andrö, si so ba danö Gana'ana mege.
32 Ba no kubalo mbiri-biri niha andrö — sanguri urifö niha sa ira — ba no la'ohe mbiri-birira ba saŵira, awö fefu hadia ia zi so khöra.
33 Ba na ifakaoni'ö dania ami Fara'o, na isofu: Hadia halö-halöŵömi?
34 ba mimane: Sanguri urifö niha zawuyumö, i'otarai iraono ndra'aga, irege ma'ökhö, he ya'aga andre, ba he ira tuama — ena'ö tola ba danö Gozena mi'iagö. Kubalo mbiri-biri sa, ba no sogoro Ndrawa Miserayi.

Faza 47

I. Falukha khö Wara'o dalifusö Yosefo ba amania 

1 Ba möi Yosefo, i'ombakha'ö khö Wara'o, imane: No so namagu ba ira ga'agu, moroi ba danö Gana'ana, no la'ohe mbiri-birira ba saŵira, awö fefu hadia ia zi so khöra; ba danö Gozena so ira iada'e.
2 Ba lima i'ohe, ga'ania, ba ifalukha'ö da'ö khö Wara'o.

3 Ba isofu khö ndra ga'a Yosefo Fara'o, imane: Hadia halö-halöŵömi?

Ba lamane khö Wara'o: Kubalo mbiri-biri zawuyumö andre, he ya'aga, ba he ira tuama föna.
4 Ba lamane na khö Wara'o: Möiga ba da'e, ena'ö ma'iagö da'e ma'ifu, me no ambö du'u, ö mbiri-biri khöma; noa sa afökhö lofo andrö ba danö Gana'ana. Ba ena'ö na ba danö Gozena so zawuyumö!

5 Ba imane Fara'o khö Yosefo: Hana na ba danö Gozena la'iagö, ba na ö'ila, so ba khöra niha si tola, ba fataro högö gubalo gurifögu ira.

6 Ba larugi danö Miserayi khö Yosefo Yakobo ba ononia.

Ba me irongo Fara'o, razo Miserayi, ba imane Fara'o khö Yosefo: Ba no möi khöu namau ba talifusöu; hiza fönau danö Miserayi, ba zabölö atabö zinanö ba danö fa'aso namau ba talifusöu.

7 Ba i'ohe yomo namania Yakobo Yosefo, ifalukha'ö khö Wara'o. Ba fatabe Yakobo khö Wara'o, wamahowu'ö ya'ia.

8 Ba isofu khö Yakobo Fara'o, imane: Ha me uga fakhe ndra'ugö?

9 Imane Yakobo khö Wara'o: Fa'ara wekoligu andrö, ba no 130 fakhe. Lö anaunau ba si no fahöna famakao götögu andrö, ba lö ikhamö götö ndra amagu tuagu, töröŵara andrö.
10 Ba i'angonasi Wara'o Yakobo, wamahowu'ö ya'ia zui, ba iröi Wara'o.

11 Ba ihonogöi nahia khö namania ba khö ndra talifusönia Yosefo, ifakhoi khöra dana khöra tanö ba danö Miserayi, ba zabölö atabö zinanö ba danö, ba danö Ramese, i'o'ö niŵa'ö Wara'o.
12 Ba ibalazoi namania ba talifusönia ba soroiyomo namania fefu Yosefo, fakhe, dali wa'oya ndraono.

 II. Famaigi Yosefo lala ba lofo andrö 

13 Ba dozi tanö, ba lö ö fakhe, abölö-bölö sibai lofo, he tanö Miserayi ba he tanö Gana'ana, ba erege dödö ba lofo andrö.
14 Ba owulo manö khö Yosefo gana'a fefu, he ana'a ba danö Miserayi, ba he ana'a ba danö Gana'ana, böli wakhe andrö, ni'ölira, ba ifa'ema ba nomo Wara'o gana'a andrö Yosefo.

15 Ba me no ahori gana'a ba danö Miserayi ba ba danö Gana'ana, ba dozi möi Ndrawa Miserayi khö Yosefo, lamane: Faigi khöma mbalazo! Ma tola matega ba zanehe ndra'ugö? ana'a sa, ba no ahori!

16 Imane Yosefo: Mibe'e gurifömi, ba ube'e khömi, böli gurifömi andrö, na no ahori gana'a.

17 Ba la'ohe khö Yosefo guriföra, ba ibe'e khöra wakhe Yosefo, böli kudo ba böli mbiri-biri ba böli zaŵi ba böli galide. Itaha mbalazora fakhe, barö ndröfi andrö, böli guriföra fefu.

18 Ba alua ndröfi andrö; ba ba ndröfi dania, ba möi ira zui khönia, ba lamane: Tebai mabini'ö khöu, Tua: no ahori gana'a ba okhötama urifö, ba no möi khöu. Lö si tosai nihalöu ena'ö, hatö botoma ba benuama.
19 Hadia, tola tekiko ndra'aga fönau, ya'aga andre ba benuama. Tema öli ndra'aga, fabaya benuama andrö, fakhe be'e böli, ba enoni Wara'o ndra'aga, fabaya benuama. Ba be'e khöma danömö, ena'ö auri ndra'aga ba böi mate, ba fa böi tobali sasai'ö mbenuama.

20 Ba ahori i'öli mbenua Ndrawa Miserayi andrö Yosefo, khö Wara'o. Dozi sa la'amawa mbenuara Dawa Miserayi, me no famakaora lofo andrö; ba tobali okhöta Wara'o danö.
21 Ba niha sato andrö, ba i'owuloi ba mbanua misa, i'otarai wondrege danö Miserayi, numalö ba wondregenia tanö sa.

22 Hatö banua gere zi lö i'öli. Ere andrö sa, ba nibalazoi Wara'o, aurifara mbalazo andrö, nibe'e Wara'o khöra; da'ö mbörö, wa lö la'amawa mbenuara.

23 Ba imane Yosefo ba niha sato: Ba tobali, no u'öli ami, khö Wara'o sa'ae ami, fabaya benuami. ya'e khömi danömö, ena'ö tola manaru ami.
24 Ba buania dania, ba sambua ni'olima mibe'e khö Wara'o; ba si öfa ni'olima, ba khömi, tanömömi ba balazomi ba balazo zoroiyomomi ba ö ndraono sawuyu khömi.

25 Ba lamane: No ö'orifi ndra'aga! Asala falukhaga wa'ebua dödö khöu, Tua, ba sawuyu Wara'o sa'ae ndra'aga!

26 Ba tobali ifatö gömö Ndrawa Miserayi Yosefo, si lö tebulö, irege ma'ökhö: sambua ni'olima labe'e khö Wara'o mbua nowira; hatö nowi gere zi tenga khö Wara'o.

 III. Ibe'e li Yakobo, ba wogo'o ya'ia dania ba danö Gana'ana 

27 Ba Iraono Gizeraeli, ba sahono ba danö Miserayi, ba danö Gozena. Moŵa'a ira ba da'ö, ba itugu ato ira, tobali ato sibai dania.
28 Ba fa'anau noso Yakobo na, ba danö Miserayi, ba 17 fakhe, ba fa'anau noso Yakobo fefu, götönia, ba 147 fakhe.

29 Ba me no ahatö wa'amate Gizeraeli, ba ifakaoni'ö nononia Yosefo, imane khönia: Na soso dödöu ndra'odo ma'ifu, ba tufa tanga narö zolagu [ba we'amöi ba hölu], ebua'ö dödöu khögu, böi limodo: böi ko'o ndra'o ba danö Miserayi!
30 Omasido ba ngai ndra tuagu sodo; andrö ö'ohe ndra'o, öhetado ba danö Miserayi ba ba lewatöra ötanö ndra'o.

Ba imane: u'o'ö zomasi'ö.

31 Ba imane Yakobo: Ae ba hölu khögu!

Ba möi ia ba hölu khönia; ba ifaöndrö ia Izeraeli ba lulu waratenia tanö ba högö.

Faza 48

I. Isou ononia nono Yosefo andrö, si dombua, Yakobo 

1 Aefa da'ö, ba te'ombakha'ö khö Yosefo: Mofökhö namau!

Ba i'ohe nononia andrö, si dombua, Manase ba Eferayi.

2 Ba me tefarongogö khö Yakobo: No so nonou Yosefo, ba i'abe'e'ö ia Izeraeli, mudadao ia ba gasonia.

3 Ba imane Yakobo khö Yosefo: No i'oroma'ö ia khögu Lowalangi si lö ambö fa'abölö, ba Lusi, ba danö Gana'ana, no ifahowu'ö ndra'o,
4 ba no imane khögu: "Ufo'ono ndra'ugö ba ato ma'uwumö ube'e, ŵalo soi zi otarai ba khöu ube'e, ba tanö da'e, ba ube'e okhöta ma'uwumö, si lö tebulö".
5 Ba onou andrö, si dombua, si no tumbu khöu ba danö Miserayi andre, me lö si möido khöu na, ba danö Miserayi, ba khögu da'ö: Eferayi andrö ba Manase — si mane Rubeno ba Simeoni ira khögu dania.
6 Ba iraono andrö, nisöndrau akhira, ba khöu, ba töi ga'ara dania döira ba dana khöra andrö.
7 Me mangawulido moroi ba Mezofotamia, ba mate khögu [ninau] Rakhela, ba lala, ba danö Gana'ana, me lö aröu tö irege Geferata, ba no uko'o ia ba ngai lala ba Geferata, ya'ia Mbetilekhema andrö.

 II. Ifahowu'ö ira 

8 Ba me i'ila ndraono Yosefo andrö Izeraeli, ba imane: Ha niha da'ö?

9 Imane Yosefo khö namania: Onogu da'ö, nibe'e Lowalangi khögu ba da'e.

Ba imane: Ohe ira khögu, ena'ö ufahowu'ö ira.
10 Ba no abösi hörö Gizeraeli, ba wa'atua, fa lö i'ila niha. Ba me no ihatö'ö ira khönia, ba fa'ago bawa ia khöra ba i'omösi ira.
11 Ba imane Izeraeli khö Yosefo: Lö'ö manö faduhu dödögu mege, ifuli fa'ila ita, ba iya'e, ba noa na ifa'ila'ö khögu nga'ötömö Lowalangi!

12 Ba ifuli iwuwu ira Yosefo, ba ifaöndrö tou ia föna namania.
13 Ba ituyu zi darua andrö Yosefo, ba dangania kambölö, ba Eferayi, tobali ba gabera Gizeraeli so da'ö, ba ba dangania kabera, ba Manase, tobali ba gambölö Gizeraeli so da'ö, ba ihatö'ö ira khönia.

14 Ba i'oro'ö gambölönia Izeraeli, itufa högö Geferayi, lö lai wa no si akhi ia, ba ba högö Manase, ba tangania kabera, tobali ifariŵa dangania; si a'a sa Manase.
15 Ba ifahowu'ö Yosefo, imane: Lowalangi andrö, ni'ata'ufi ndra amagu, Aberahamo ba Iza'aki, Lowalangi andrö, si no kubalogu, i'otarai iraono sawena si'ai tumbu ndra'o, irege ma'ökhö andre, mala'ika andrö,
16 si no mangefa'ö ya'odo ba wamakao fefu, ba yamufahowu'ö ndraono andre, ba khöra yamonga'ötö döigu ba töi ndra amagu, Aberahamo ba Iza'aki ba ya ato sibai ma'uwura ba guli danö!

17 Ba me i'ila Yosefo, wa tanga namania kambölö wanufa högö Geferayi, ba tetutu ba dödönia; andrö ituyu danga namania ba wameta ya'ia ba högö Geferayi ba ba wame'e ba högö Manase.
18 Imane Yosefo khö namania, ba da'ö: Böi, ama, da'e sa zi a'a, kambölöu be'e ba högönia.

19 Ba itimba amania, imane: u'ila sa, onogu, u'ila sa! ya'ia göi zi tobali soi sebua dania ba ya'ia göi zabölö dania. Ba lö lai da'ö, ba abölö zui nakhinia, moroi khönia, ba ma'uwunia, ba si ndruhu ŵalo soi dania.
20 Ba ifahowu'ö ira, me luo da'ö, imane: Töimö andrö nitötöi Ndraono Gizeraeli dania, na mamahowu, wanguma'ö: yamufagölö-gölö ndra'ugö khö Geferayi ba khö Manase Lowalangi; tobali föna Manase ibe'e Geferayi.

21 Aefa da'ö, ba imane Izeraeli khö Yosefo: Lö ara tö, ba mate ndra'o, ba itolo ami Lowalangi ba i'ohe mangawuli ami ba danö duami.
22 Ba utehe khöu mboto hili, mifasöbigu ba Ndraono Gamori si'öli ba fana, hudeu föna ndra talifusöu.

Faza 49

I. Ifahowu'ö nononia Yakobo, famahowu fama'ele'ö 

1 Ba humede Yakobo khö nononia, imane: Mifa'aso ami, ena'ö u'ombakha'ö khömi, hadia zi falukha ami dania!
2 Mi'owuloi ami ba mifondrondrongo, ya'ami, iraono Yakobo, mifondrondrongo khö namami Izeraeli!

3 Ya'ugö Rubeno, si a'a ndra'ugö khögu, fangabe'egu ba si a'a wa'abölögu — si so föna ba wa'asalaŵa ba si so föna ba wa'abölö.
4 Ba me no si maoso-maoso tödö ndra'ugö, ba böi labe'e'ö föna; noa sa möi'ö ba gaso namau, no öta'unöi no — no möi ia ba gasogu.

5 Ya'ami, Sime'oni ba Lewi, si fatalifusö, — fangöna ba wanao horö zi'ölira.
6 Lö'ö manö uhalö khögu nikhoi dödöra andrö, ba lö ya'odo ba nifagölösira; noa sa labunu niha ba wönura andrö, ba ba hokhara andrö, ba no lataba gölu-ölu zi matua zaŵi.
7 Ni'elifi wönura andrö, si no abölö-bölö sibai, ba bakhu-bakhu dödöra andrö, si so fa'afaito! Ufosasi ira ba ndraono Yakobo, ufazawili ira ba ndraono Gizeraeli.

8 Ya'ugö Yuda, ya'ugö nisuno dalifusöu dania. Ituyu mbörö du'i nemalimö tangau; khöu mangalulu ndraono namau.
9 Ono zingo Yuda — no salaŵa ndra'ugö, onogu, ba wamara'u. No ifadölö ia tou, no iköwö ia, si mane singo ba si mane singo si alawe; ha niha zi tola manuko ya'ia?
10 Lö aheta dania zi'o zalaŵa khö Yuda, ba khönia manö wamatörö, irege so zangehao andrö, ba ni'o'ö soi niha dania.
11 Ba döla nagu ifesugö nono galide khönia ba ba ndraha nagu si sökhi ifesugö nono zi alawe galide khönia. Ba nösi nagu ibabago mbarunia ba ba ŵe mbua nagu nukhania.
12 Si balunö hörönia ba nagu ba safusi nifönia ba zusu.

13 Sebuloni, ba ba mbewe nasi so nahania, ba mbewe labua nowo ba ba Zidona itendro'ö ngainia.

14 Isasari, ba no kalide sabe'e töla, si mörö-mörö ba gandra.
15 Ba me isöndra si sökhi wa'ahono-hono ba omasiö danönia, ba ifaöndrö mbaginia ba wonoro-noro, ba tobali enoni, so'ömö halöŵö.

16 Dano, ba same'e ba lala huhuo mbanuania, föna mado Gizeraeli bö'ö.
17 Ulö ba ngai lala Dano, taritö ba ngai lala niha, sondrou ahe kudo, tobali ahele tou mifuri zi fakudo.
18 Udöna-döna wangorifi andrö khöu, Yehowa!

19 Gado, ba lalangögö ia sato, ba igohi ira moroi furi.

20 Aseri, ba si no fahöna balazo; ö razo sami i'otarai ia.

21 Nafetali ba böhö si alawe, si no muböhöli; moroi khönia huhuo omasiö.

22 Eu sawena mowua Yosefo; eu sowua ba zinga gumbu. Dahania, ba mangoro ba göli kara.
23 Lalau khönia si fafana, la'efasi wana, lasuwö ia.
24 Ba tebai aböda wanania, alio dangania, balazi wanolo zabölö andrö, khö Yakobo, fanolo gubalo Ndraono Giseraeli andrö, gowera.
25 Khö Lowalangi namau andrö — yamutolo'ö — khö Lowalangi, si lö ambö fa'abölö, — yamufahowu'ö ndra'ugö fa'afahöna howu-howu andrö, moroi ba mbanua si yaŵa ba fa'afahöna howu-howu moroi ba namö nidanö, si no ahono si tou, ba fa'afahöna howu-howu andrö moroi ba mbagi zuzu ba moroi ba dalu nina niha.
26 Howu-howu andrö, si no itema amau, ba no italu'i howu-howu andrö ba hili andrö, si lö tebulö ba fa'asökhi hili-hili andrö, si lö tebulö. Ba ena'ö na khö Yosefo, ba galizuzu si no salaŵa andrö ba dalifusönia!

27 Beniyami, ba no asu gatua sondra'u-ndra'u: na mahemolu mbanua, ba i'a nira'unia, ba na owi, ba ifaosa gahulua.

 II. Oroisa ba wogo'o ba fa'amatenia Gizeraeli 

28 Da'ö fefu mado Gizeraeli andrö, felendrua ira, ba da'ö wehede namara khöra. Ba ifahowu'ö ira; idozigö ifahowu'ö, oi fazambu-zambua howu-howu.
29 Ba ibe'e li khöra, imane: Na no urugi dania ndra tuagu, ba mi'ohe ndra'o ba lewatö ndra tuagu, ba dögi narö hili andrö, ba mbenua Geferoni andrö, Iraono Kheti,
30 ba dögi narö hili ba mbenua Makhefela, ba gamaudu Mamere, ba danö Gana'ana, benua ni'öli Gaberahamo khö Geferoni andrö, Iraono Kheti, lewatö ondröita.
31 Ba da'ö mege lako'o Gaberahamo ba fo'omonia Sara, ba da'ö göi lako'o Giza'aki ba fo'omonia Rebeka, ba ba da'ö göi uko'o Lea no,
32 ba mbenua andrö, ni'öli ba Ndraono Kheti, fabaya tögi narö hili andrö bakha.

33 Ba me no i'o'ozui Yakobo wanguma'ö li ba ndraononia, ba ileagö tou ia ba gasonia, ba aetu noso; isaŵa ndra tuania.

Faza 50

I. Fogo'o Yakobo ba danö Gana'ana 

1 Ba ifalögu ia ba doto namania Yosefo, i'e'esi ia ba fa'ago bawa ia khönia.

2 Aefa da'ö, ba ibe'e li Yosefo ba zolau dalu-dalu, ngoni-ngoninia, ena'ö lalau dalu-dalu ba mboto namania. Ba lalau ba mboto Gizeraeli same'e-me'e dalu-dalu andrö.
3 Öfa wulu wongi wa'ara da'ö, da'ö sa wa'ara wolau-lau dalu-dalu andrö. Ba 70 wongi la'e'esi ia Dawa Miserayi.

4 Ba me no ahöwö mbongi wange'esi andrö, ba i'andrö ba ngoni-ngoni Wara'o Yosefo, imane: Na soso atö dödömi ndra'o ma'ifu, ba mitolo wanguma'ö khö Wara'o, wamarongogö khönia.
5 No ibe'e ba hölu ndra'o amagu ba no imane: "Lö ara tö mate ndra'odo, ba lewatö andrö, nikhaogu ba danö Gana'ana öko'o ndra'o." Ba möido ena'ö mogo'o amagu, ba aefa da'ö, ba ufulido.

6 Ba ifafuli'ö li khönia Fara'o, imane: Ae'e, ba ko'o namau, dali wahölusa andrö, me ibe'e'ö ba hölu.

7 Ba möi sa'ae Yosefo, ba wogo'o amania, ba ahori möi ngoni-ngoni Wara'o, awö gumandru sebua khönia, awö zatua ba danö Miserayi, fefu.
8 Ba soroiyomo Yosefo, fefu, ba talifusönia ba soroiyomo namania, fefu; ha iraono sawuyu khöra, ba biri-birira ba saŵira laröi furi, ba danö Gozena.
9 Ba fao göi khönia gureta ba si fakudo; tobali ato sibai ira.

10 Ba me no larugi Goreni-Atada andrö, yefo Yoridano, ba lalau mange'esi ba da'ö, fange'esi sabölö-bölö sibai; fitu bongi wa'ara ifange'esi'ö namania Yosefo.

11 Ba me la'ila wange'esi andrö ba Goreni-Atada niha ba danö, Dawa Gana'ana, ba lamane: Fange'esi Ndrawa Miserayi da'ö, sabölö-bölö. Andrö wa labe'e töi naha andrö "wange'esi Ndrawa Miserayi", yefo Yoridano.

12 Ba lalau iraono Yakobo ni'oroi'önia khöra.
13 Fa la'ohe ba danö Gana'ana ia iraononia ba lako'o ia ba dögi narö hili andrö ba mbenua Makhefela andrö, benua ni'öli Gaberahamo ba Ndraono Kheti andrö, Eferoni, lewatö ondröita, ba gamaudu Mamere.

 II. Fa'ebolo dödö Yosefo khö ndra ga'ania 

14 Ba mangawuli ba danö Miserayi Yosefo, me no iko'o namania, ya'ia ba talifusönia ba awöra fao, fefu, me möi mogo'o amania.

15 Ba lamane ira ga'a Yosefo — börö me no mate namara —: Ma dania i'afökhöi tödö ita Yosefo, ma isulöni khöda zi lö sökhi andrö fefu, nilauda khönia.
16 Ba lafatenge zinenge khö Yosefo, lamane khönia: No iŵa'ö li amada, me lö si mate ia na, no imane:
17 Mimane khö Yosefo: Be'e aefa khö ndra ga'au horöra, olalöŵara andrö, me no lalau khöu zi lö sökhi! Ba be'e aefa sa'ae khöma horöma andrö, khöma andre, samosumange [göi] Lowalangi namau!

Ba mo'ala-ala hörö Yosefo, me lamanö khönia.

18 Ba möi khönia ndra ga'ania, latuhi danö fönania ba lamane: Ya'e ndra'aga, halöga sawuyumö!

19 Ba imane khöra Yosefo: Böi mibusi dödömi! hadia sa, no salahi Lowalangi ndra'odo?
20 Si lö sökhi sa nifakhaimi khögu, ba no i'ohe ba zi sökhi Lowalangi, ba wamalua ni'ilada ma'ökhö — fangorifi niha si no ato!
21 Andrö böi mibusi dödömi; urorogö ami ba iraonomi.

Irara dödöra, ihaogö wehede khöra.

 III. Fa'atuania ba fa'amatenia 

22 Ba si lö tebulö ba danö Miserayi Yosefo, awö zi sawu ya'ira, ba 110 fakhe wa'anau noso Yosefo.
23 Ba fakhamö i'ila ma'uwu Geferayi Yosefo; ba mo'ono göi na ba götö Yosefo Makhiri andrö, ono Manase.

24 Ba imane Yosefo khö ndra talifusönia: Na no ara lö ya'odo sa'ae, ba itolo ami Lowalangi ba iheta ami ba danö andre, i'ohe ami ba danö andrö, nifabu'unia khö Gaberahamo ba khö Giza'aki ba khö Yakobo, fahölusa.

25 Ba ibe'e ba hölu Ndraono Gizeraeli Yosefo, imane: Na itolo dania ami Lowalangi, ba mi'ohe mbotogu, miheta ba da'e!

26 Ba mate Yosefo, 110 fakhe wa'arania ba guli danö. Ba lalau dalu-dalu ba mbotonia ba labe'e ba hasi, [ba da'ö] ba danö Miserayi.

MOZE II

Faza 1

I. Itugu ato sibai Ndraono Gizeraeli 

1 Da'e ndraono Gizeraeli, si no möi ba danö Miserayi; fao ira Yakobo no, ba no i'ohe zoroiyomonia fefu zamösana:
2 Rubeno ba Simeoni ba Lewi ba Yuda, 
3 ba Isasari ba Sebuloni ba Beniyami, 
4 ba Dano ba Nafetali ba Gado ba Aseri. 
5 Ba nga'ötö Yakobo fefu, ba fitu ngafulu niha; ba Yosefo, ba si no tohöna ba danö Miserayi.
6 Ba mate Yosefo ba talifusönia, awö zi sagötö niha andrö ma'afefu. 
7 Ba mo'ono'ono Ndraono Gizeraeli, itugu fahöna ba tobali ato sibai, tobali anönö danö ya'ira.

 II. Lafakao ira 

8 Ba so razo si bohou ba danö Miserayi, si lö falukha sa'ae khö Yosefo.
9 Ba imane da'ö ba mbanuania: Itugu ato moroi khöda Ndraono Gizeraeli andrö ba abölö ira moroi khöda.
10 Talabu, ta'alui wa'onekhe, ba khöra andrö, fa böi abölö ato ira ba fa böi fa'awö ira ba nemalida, na tesao wanuwö, wangeheta ya'ira ba danö!
11 Ba lafataro khöra mandru, ba wamakao ya'ira ba halöŵö zawuyu, ba sanaru'ö banua khö Wara'o ira, banua naha nihöna, Fitomo ba Ramese.
12 Ba lahötöi lafakao, ba ihötöi mo'ono'ono ira ba ato, tobali ata u ira Ndraono Gizeraeli.
13 Ba laforege ba Ndraono Gizeraeli Dawa Miserayi ba halöŵö sabe'e, halöŵö zawuyu,
14 ba alangu dödöra labe'e, ba halöŵö sabe'e andrö ba la'uri ba gara tembo ba ba ngawalö halöŵö ba danö; oi halöŵö niforege khöra, ena'ö lahalö.

 III. I'oroi'ö Fara'o labunu nono matua khöra 

15 Ba ibe'e goroisa razo Miserayi ba zangamöi talu ba niha Heberaio — Sifera döi zi samösa ba Fua döi zi samösa — imane:
16 Na möi ami, na madono ndra'alawe Heberaio, ba mifaigi ba daoge-daoge; na ono matua, ba mibunu; ba ono alawe atö, ba hana na auri.
17 Ba sangata'ufi Lowalangi zangamöi talu andrö, ba lö la'o'ö ni'oroi'ö razo Miserayi khöra, la'orifi sa nono matua.
18 Ba ifakaoni'ö zangamöi talu andrö razo Miserayi, imane, khöra: Hana wa mimanö, wa mi'orifi nono matua andrö?
19 Ba lamane khö Wara'o sangamöi talu andrö: Ira alawe Heberaio andrö, ba tenga si mane ira alawe Ndrawa Miserayi, no sabe'e ira; lö fakhamö so zangamöi talu, ba no tumbu nono.
20 Ba ifahowu'ö zangamöi talu andrö Lowalangi, ba ato sibai niha ba abölö sibai ira.
21 Ba me la'ata'ufi Lowalangi sangamöi talu andrö, ba i'oya'ö khöra ndraono. 

22 Ba iŵa'ö ba mbanuania fefu Fara'o: Fefu nono matua, si tumbu ba niha Heberaio, ba mitibo'ö ba Nilo; ba ono alawe fefu, ba hana na mi'orifi.

Faza 2

I. Tumbu Mose ba i'orifi ia ono Wara'o 

1 Ba so niha, mado Lewi, sangowalu, ono alawe mado Lewi göi ihalö.
2 Ba manabina galawe andrö ba madono, ono matua. Ba me i'ila, wa ono si sökhi, ba ibini'ö, tölu waŵa.
3 Ba me tebai sa'ae ibini'ö, ba ihalö nahania wetifeti sukhu, igalögalöni sulumou ba kita, ibe'e bakha nono andrö, ba ibe'e barö zukhu ba mbewe Nilo.
4 Ba so ga'a nono andrö alawe, idarodarogö ba zahatö, ena'ö i'ila, he wisa lua-lua. 

5 Ba so nono Wara'o alawe, möi ia ba Nilo, mondri. Ba me latörö mbewe Nilo awönia, ba i'ila wetifeti andrö barö zukhu; ba ifatenge zawuyunia samösa, ifahalö'ö.
6 Ba me ibokai, ba i'ila nono, ono matua, se'e. Ba ahakhö dödönia ia, imane sa dödönia: Dörö ono niha Heberaio andrö.
7 Ba imane ga'a nono khö nono Wara'o: Hadia, möido mogaoni khöu ira alawe Heberaio, si bohou madono, ena'ö ifaenu khöu nono matua andrö?
8 Imane ono Wara'o: Ae'e! Ba möi nono alawe andrö mogaoni ina nono no mege.
9 Ba imane ba da'ö ono Wara'o: Na ö'ohe nono andre ba na öfaenu ia khögu, ba ube'e mböli gölöu! Ba i'ohe nono ira alawe andrö ba ifaenu-faenu.
10 Ba me no ebua nono matua andrö, ba i'ohe khö nono Wara'o alawe no mege, ba ihalö ononia, ibe'e töinia Mose, imane sa: Nihalögu ba nidanö!

 II. Ibunu Ndrawa Miserayi ba moloi ia isaŵa danö Ndraono Midiano 

11  Ba me luo no iramatua Mose, ba samuza ma'ökhö, ba möi ia baero ba niwara ba i'ila, wa no halöŵö zawuyu halöŵöra; ba anehe ia, me ibago niwara, niha Heberaio, Dawa Miserayi.
12 Ba ifakhölö ia, ba me i'ila lö niha bö'ö, ba itema ibunu Ndrawa Miserayi andrö ba iko'o ba gawu.
13 Ba mahemolu ö, ba ifuli möi baero, ba darua si fasoso, i'ila, niha Heberaio. Ba imane ba zi so sala: Hana wa öbago nawöu?
14 Ba imane da'ö: Ha niha zamataro sokhö ya'aga ba sanguhuku ya'aga ya'ugö? hadia edöna öbunu ndra'odo göi, si mane famunumö Dawa Miserayi andrö? Ba ata'u Mose, imane sa dödönia: Si ndruhu, no terongo da'ö!
15 Ba irongo göi Fara'o; ba i'alui wamunu Mose. Ba itema moloi Mose khö Wara'o, isaŵa danö Ndraono Midiano. Ba mudadao ia ba zinga mba'a ba da'ö.

16 Ba khö högö gere ba Ndraono Midiano, ba fitu nono alawe; ba möi da'ö, ba wana'u idanö. Ba wamo'ösi luha, ba wamabadugö ba mbiri-biri namara.
17 Ba so gubalo, latimba ira. Ba maoso Mose, itolo ira ifa'amöi mbiri-biri khöra ba wamadu.
18 Ba me mangawuli ira khö namara Regueli, ba imane khöra: Hana wa lö arara ami ma'ökhö?
19 Lamane: Dawa Miserayi zanolo ya'aga ba gubalo andrö, ba noa na'i ita'u khöma nidanö ba ifabadugö ba mbiri-biri.
20 Ba imane ba ba ndraononia: Heza so ia ya'o? Hana wa miröi ba da'ö niha andrö? Mikaoni ia ba wemanga!
21 Ba omasi Mose i'iagö ba niha andrö ba ibe'e khö Mose nononia Sifora.
22 Ba mo'ono da'ö, ono matua, ba ibe'e töi nono andrö Gereso, imane sa: "No tobali si fatewu ndra'odo ba danö niha bö'ö."

 III. Ifondrondrongo wangarö-ngarö Ndraono Gizeraeli Lowalangi 

23 Ba ara ma'ifu furi ö, ba mate razo Miserayi. Ba mangarö-ngarö Ndraono Gizeraeli ba halöŵö sabe'e andrö, mu'ira-ira, tobali terongo ba Lowalangi we'aora ba wangefa'ö ya'ira ba halöŵö sabe'e andrö.
24 Ba ifondrondrongo wangarö-ngaröra andrö Lowalangi, ba itörö tödö Lowalangi wawu'usa li andrö khönia, khö ndra Aberahamo, Iza'aki, Yakobo.
25 Ba inehegö Ndraono Gizeraeli Lowalangi, ba ihakhösi tödö ira.

Faza 3

I. I'oroma'ö ia khö Mose Yehowa ba ngafu za'a-sa'a mao sihola-hola. Ifataro sangorifi Iraono Gizeraeli Mose 

1 Ba kubalo mbiri-biri Mose khö matuania Yetero, högö gere ba danö Ndraono Midiano. Ba irugi ba wondrege danö si mate i'ohe mbiri-biri, ba irugi hili Lowalangi andrö, hili Horebi.
2 Ba i'oroma'ö ia khönia mala'ika Yehowa andrö ba hola-hola galitö, soroi ngafu za'a-sa'a mao. Ba me ifaigi sibai, ba hiza, humola-hola ngafu za'a-sa'a mao andrö, ba lö'ö sa akhozi.
3 Ba imane dödönia Mose: Möido sa mufaigi gangilata sebua andrö, hana wa lö akhozi ngafu za'a-sa'a mao andrö.
4 Ba me i'ila Yehowa, möi ia mufaigi, ba mu'ao khönia Lowalangi moroi ba ngafu za'a-sa'a mao andrö, imane: He Mose! He Mose! Ba imane: Ya'e ndra'odo!
5 Ba imane khönia: Böi hatö'ögö! Heta mbadagaheu ba gahemö, me no tanö ni'amoni'ö naha andrö, ba zi so'ö!
6 Ba imane na: Lowalangi namau ndra'odo, Lowalangi Gaberahamo, Lowalangi Giza'aki, Lowalangi Yakobo. Ba ibalugö mbawania Mose, me ata'u ia, ifaigi Lowalangi.

7 Ba imane Yehowa: No irege ginötö ufaigi wamakao mbanuagu andrö, si so ba danö Miserayi, ba no urongo wangarö-ngaröra andrö, ena'ö aefa ira ba mandrura andrö, noa sa u'ila wa'abölö-bölö wamakaora andrö.
8 Andrö möido tou sa'ae, ba wangefa'ö ya'ira ba danga Ndrawa Miserayi, ba wamawu'a ya'ira ba danö andrö, ba wolohe ba danö si sökhi, si no ebolo, ba danö ba zi falawu zusu ba ŵe ŵani, ba naha mbanua Ndrawa Gana'ana andrö, Iraono kheti ba Iraono Gamori ba Iraono Weresi ba Iraono Hewi ba Iraono Yebusi.
9 Ba iya'e, ba no urongo wangarö-ngarö Ndraono Gizeraeli ba no u'ila wamakao Ndrawa Miserayi ya'ira.
10 Ba ae sinengegu khö Wara'o ba heta ba danö Miserayi mbanuagu andrö, Iraono Gizeraeli. 

11 Ba imane Mose khö Lowalangi: Ha niha ndra'o, wa ya'odo zi möi khö Wara'o, awö wa ya'odo zangeheta ba danö Miserayi Iraono Gizeraeli?
12 Ba imane: utolo sa'ae ndra'ugö! ba da'ö dandra khöu dania, wa ya'odo zamatenge ya'ugö: na no öheta ira ba danö Miserayi, ba ba hili da'e mifosumange Lowalangi. 

13 Ba imane Mose khö Lowalangi: Ba na urugi Ndraono Gizeraeli ba na umane khöra: Lowalangi ndra tuami andrö zamatenge ya'o khömi, ba na lamane khögu: Ha niha döinia? ba ha uŵa'ö khöra?

 II. Ifuli muhede khö Mose, ibe'e goroisa ba Ndraono Gizeraeli ba ba Ndrawa Miserayi 

14 Ba imane Lowalangi khö Moze: "Ya'o-ya'odo manö ndra'odo andre"! ba imane na: Da'ö niŵa'öu ba Ndraono Gizeraeli: Si "Ya'odo" andrö zamatenge ya'o khömi!
15 Ba imane na Lowalangi khö Moze: Da'ö niŵa'öu ba Ndraono Gizeraeli: Yehowa andrö, Lowalangi ndra tuami, Lowalangi Gaberahamo, Lowalangi Giza'aki ba Lowalangi Yakobo zamatenge ya'o khömi; da'ö döigu, irugi zi lö aetu, da'ö wamotöi ya'odo götö-götö wa'ara.

16 Ae'e, falukha'ö zatua Ndraono Gizeraeli ba ömane khöra: Yehowa andrö, Lowalangi ndra tuami, ba no i'oroma'ö ia khögu, Lowalangi ndra Aberahamo, Iza'aki, Yakobo andrö; ba no ifabu'u: ufaigi ami ba ube'e balazi zi no göna ami ba danö Miserayi; ba no uhonogöi:
17 uheta ami ba wamakao andrö ba danö Miserayi, ba u'ohe ami ba danö Ndrawa Gana'ana andrö, Iraono kheti, ba Iraono Gamori ba Iraono Weresi ba Iraono Hewi ba Iraono Yebusi, ba danö, ba zi falawu zusu ba ŵe ŵani.
18 Ba lafondrondrongo khöu; ba ö'ohe khö razo Miserayi zatua Ndraono Gizeraeli, ba mimane khönia: Yehowa andrö, Lowalangi niha Heberaio, ba no falukha khöma; ba fa'amöiga ba danö si mate, tölu ngaluo fofanö wa'aröu, ba wamosumange Yehowa andrö, Lowalangima.
19 Ba u'ila sa'ae, wa lö itehe khömi wofanö razo Miserayi, na tenga ni'anösö'ö.
20 Ba u'oro'ö dania dangagu ba uhare'ö ba Ndrawa Miserayi fefu zahöli-höli dödö andrö khögu, nilaugu khöra; awena dania lafofanö ami. 

21 Ba ebua dania dödö Ndrawa Miserayi khömi ube'e, fa böi si lö noro danga ami, na mofanö ami.
22 Dozi ira alawe, ba hana na laŵa'ö dania ba ndra'alawe Miserayi si fahatö omo khöra, ba ma ba zorudu yomo khöra, ena'ö na labe'e niwawalöra gama-gama firö ba gama-gama ana'a ba nukha, ba mibe'e fangehao nonomi matua ba fangehao nonomi alawe, mi'osindra'ui gokhöta Ndrawa Miserayi ba zi manö.

Faza 4

I. Tahi Moze ba goroisa Lowalangi andrö. Ifaduhu'ö ia Lowalangi ba dandra andrö 

1 Ba imane Moze: Ba na lö faduhu dödöra khögu, ba na lö lafondrondrongo khögu, ma lamane: Lö'ö sa ni'oroma'ö Yehowa ya'ia khöu?
2 Ba imane khönia Yehowa: Hadia da'ö ba dangau? Imane: Si'o. Ba imane: Tibo'ö tou.
3 Ba me itibo'ö tou, ba tobali ulö, ba moloi Moze khönia.

4 Ba imane Yehowa khö Moze: Oro'ö dangau, ra'u gi'onia. Ba i'oro'ö dangania, i'aro'ö wondra'u; ba tobali si'o ba dangania. 

5 Ba faduhu sa'ae dödöra, wa no i'oroma'ö ia khöu Yehowa, Lowalangi ndra tuara andrö, Lowalangi Gaberahamo, Lowalangi Giza'aki ba Lowalangi yakobo. 

6 Ba imane na khönia Yehowa: Sigö'ö ba nono mbarumö ba dotou dangau! ba isigö'ö ba nono mbarunia dangania. Ba me ifuli isöbi, ba no bou auri, si lö mudöna-döna, afusi, si mane betua.
7 Ba imane: Fuli sigö'ö ba nono mbaru dangau! Ba isigö'ö ba nono mbarunia dangania, ba me ifuli isöbi, ba no ifuli tobali si mane ösinia bö'ö, lö mudöna-döna.
8 Ba na lö faduhu dödöra, na lö lafondrondrongo ba dandra si föföna andrö, ba faduhu sa dödöra ba dandra si sambua andrö.
9 Ba na lö'ö göi faduhu dödöra ba zi dua balö andrö, tandra, na lö la'o'ö khöu, ba ösou nidanö ba Nilo, ba öfaduwa ba danö, ba idanö andrö misoumö ba Nilo, ba tobali do, ba danö.

10 Ba imane Moze khö Yehowa: He So'aya! Tenga niha sangila fahuhuo ndra'o, he föna, ba he götö iada'e, me fahuhuo ndra'ugö khö genonimö, no sabe'e li ndra'o, ba hulö zabua lelagu.
11 Ba imane khönia Yehowa: Ba ha niha zomböi bawa niha? ba ha niha zame'e si lö hede niha ba safiso ba sangila niha ba sau'a? Hadia, tenga ya'odo, Yehowa?
12 Ba ae'e manö! Ya'o zanolo ya'ugö ba wahuhuosa ba uwawakha'ö khöu, hadia niŵa'öu.

13 Ba imane: He Soaya! sökhi na niha bö'ö öfatenge!
14 Ba mofönu Yehowa khö Moze, imane: Ba hadia, ba lö A'aroni, ga'au, ono Lewi andrö? Noa sa u'ila khönia, wa i'ila sibai fahuhuo. Ba ifaondragö na ndra'ugö dania ba omuso sibai dödönia, na i'ila'ö.
15 Ba hana na fahuhuo ndra'ugö khönia, ba öfa'ema khönia niŵa'ö andre. Ba utolo ndra'ugö ba he ya'ia göi, ba wahuhuosa, ba uwawakha'ö khömi, he miwisa.
16 Ba ya'ia zi fahuhuo ba niha sato, salahiu, ba ya'ia mbawau; ba ya'ugö, ba [hulö] Lowalanginia.
17 Ba si'o andrö, ba ohe tangau; ya'ia wamazökhi dandra andrö.

 II. Fangawuli Moze ba danö Miserayi 

18 Ba mofanö Moze, ifuli ia khö matuania Yetero, ba imane khönia: Mofanö ndra'o, ufulido ba niwama ba danö Miserayi, ba wamaigi, na lö si mate ira. Imane Yetero khö Moze: Ae'e, ya'ohahau dödöu! 

19 Ba imane Yehowa khö Moze, ba danö Ndraono Midiano: Faoso, fuli'ö ba danö Miserayi; noa sa ahori mate zangalui no famunu ya'ugö.
20 Ba ifakudo ba galide wo'omonia ba ononia Moze ba mangefa ia, ba wanaŵa tanö Miserayi; ba si'o andrö khö Lowalangi, ba i'ohe tangania Moze.
21 Ba imane na Yehowa khö Moze. Na örugi danö Miserayi, ba faigi: fefu dandra andrö, nibe'egu ba dangau, ba ölau föna Wara'o, ba ya'o, ba u'oköli'ö dödönia, fa lö ifofanö ira.
22 Ba ya'ugö, ba ömane khö Wara'o: Da'ö niŵa'ö Yehowa: Iraono Gizeraeli andrö, ba no onogu si a'a.
23 Ba da'ö sa'ae niŵa'ögu khöu: Fofanö nonogu andrö, ena'ö ifosumange ndra'o; ba na lö edöna öfofanö ia, ba ubunu nonou si a'a!

24 Ba ba lala, ba zi mörö ira, ba falukha Yehowa khö Moze, ibunu ia mena'ö.
25 Ba ihalö gara satarö singa Sifora, itaba guli nononia ba ifagule ba zaila ia, imane: Soniha si no togule do ndra'ugö khögu!
26 Awena iböhöli ia [Yehowa]. Ba börö wamoto andrö, wa iŵa'ö Soniha si no togule do.

 III. Falukha ia khö Ga'aroni 

27 Ba iŵa'ö Yehowa khö Ga'aroni: Ae faondragö Moze ba danö si mate! Ba möi da'ö, falukha ia khönia ba gahe hili Lowalangi andrö, hili Horebi; ba fa'ago bawa ia khönia.
28 Ba i'ombakha'ö khö Ga'aroni Moze fefu huhuo Yehowa, oroisania khönia, ba tandra andrö fefu, niŵa'önia khönia.
29 Ba möi ira, darua ira Moze Ga'aroni ba lafalukha'ö zatua Ndraono Gizeraeli fefu.
30 Ba ifa'ema A'aroni fefu goroisa, nibe'e Yehowa khö Moze, ba da'ö zolau tandra andrö, ba zanehe niha sato.
31 Ba faduhu dödöra ba da'ö, me larongo, no ihakhösi tödö Ndraono Gizeraeli Yehowa ba no inehegö wamakao ya'ira andrö ba mangalulu, ira, lafalögu tou ira ba danö.

Faza 5

I. Itimba manö ndra Moze A'aroni Fara'o. Ladou'ö wamakao Iraono Gizeraeli 

1 Aefa da'ö, ba möi ndra Moze A'aroni, ba lamane khö Wara'o: Da'ö niŵa'ö Yehowa, Lowalangi Ndraono Gizeraeli: Fofanö mbanuagu andrö, ena'ö möi ira ba danö si mate molau owasa.
2 Ba imane Fara'o: Ha niha Yehowa andrö, fa ufondrondrongo linia, fa ufofanö Ndraono Gizeraeli? Lö u'ila Yehowa, ba lö'ö göi ufofanö Ndraono Gizeraeli!
3 Ba lamane: No falukha khöma Lowalangi niha Heberaio andrö; ba fofanö ndra'aga, tölu ngaluo fofanö ba danö si mate, ena'ö mabe'e zumange khö Lowalangima Yehowa, fa böi ifatörö khöma wökhö waba, ba ma si'öli.
4 Ba itema lira razo Miserayi, imane: Hana wa midönisi niha, fa laböhöli halöŵöra, ya'ami Moze ba A'aroni? mi'ae ba halöŵömi!
5 Ba imane na Fara'o: Hiza, no töra wa'ato niha ba danö, ba omasi na ami, na labato halöŵöra? 

6 Ba me luo da'ö, ba ibe'e goroisa Fara'o ba mandru andrö, nifataro khöra ba ba zamaigi-maigi halöŵöra, imane:
7 Böi sa'ae mibe'e döla wakhe ba niha andrö, si mane föna, ba wamazökhi kara tembo andrö, ya'ira zi möi mangalui töla wakhe khöra.
8 Ba fa'oya gara tembo, si no muhuku, nifazökhira, irege ma'ökhö, ba böi milulu khöra, ma'ifu böi miböhöli. Ambö halöŵöra, andrö laforege wangandrö: Damöiga mame'e sumange khö Lowalangima!
9 Ni'abe'e'ö halöŵö ba niha andrö, fa a'oi dödöra ba da'ö ba fa böi lafondrondrongo waya!

10 Ba möi mandru andrö ba samaigi-maigi ya'ira, ba lamane ba niha sato: Da'ö nihonogöi Wara'o: lö'ö sa'ae ufabe'e'ö khömi döla wakhe;
11 ya'ami zi möi mamaigi töla wakhe khömi, heza misöndra; ba ma'ifu sa lö lawuwu halöŵömi.
12 Ba latöröi danö Miserayi ma'asagörö, ba wangalui töla wakhe, nira'a.
13 Ba laforege khöra mandru andrö, lamane: Böi ambö halöŵömi, halöŵö ma'ökhö, si mane mege, me so döla wakhe.
14 Ba samaigi-maigi Iraono Gizeraeli, nifataro mandru andrö khö Wara'o khöra ba lafabözi'ö ba lamane khöra: Hana wa lö ahori mirugi menewi ba me dua wongi ndrohu-ndrohu gara tembo andrö, nihuku khömi mege?

 II. Fangarö-ngaröra ba fa'abua gölöra. Fangandrö Moze 

15 Ba möi zamaigi-maigi Iraono Gizeraeli andrö, mangarö-ngarö ira khö Wara'o, lamane: He Tua! hana wa öfatörö khöma da'ö?
16 Lö'ö sa'ae labe'e khöma döla wakhe, ba lamane zui: Da gara tembo! ba hiza, tebözi-bözi na'i ndra'aga; mosala mbanuamö.
17 Ba imane: Sareu ami, sareu! Andrö mimane: Möiga mamosumange Yehowa.
18 Midölö ami ba halöŵömi andrö. Töla wakhe, ba lö labe'e khömi, ba ndrohu-ndrohu gara tembo andrö, ba ahori mi'asogö!

19 Ba tosasa zamaigi-maigi Iraono Gizeraeli andrö, me no lamane khöra: Ndrohu-ndrohu gara tembo ma'ökhö, ba ma'ifu lö lawuwu khömi!
20 Ba me la'otarai khö Wara'o, ba falukha ira ndra Moze A'aroni, si so ba da'ö, ba wamaondragö ya'ira,
21 ba lamane khöra: Yamuhuku ami Lowalangi ba yamufaigi khöma lala, me no mofönu khöma Wara'o, awö ngoni-ngoninia, mibe'e, ba me no mibe'e ba dangara zi'öli, ba wamunu ya'aga.
22 Ba humede zui Moze khö Yehowa, imane: He So'aya! Hana wa öfatörö ba khöra wamunu andrö? Ba hadia guna wamatengeu ya'odo?
23 Götö wa no möi ndra'o khö Wara'o, ba wehede khönia salahiu, ba i'abölögö na wamakao ya'ira, ba lö'ö manö ni'efa'öu banuamö andre.

Faza 6

I. Ifuli ifabu'u wangefa Lowalangi ba ifuli ibe'e goroisa khö Moze 

1 Ba imane Yehowa khö Mose: Iada'e dania ö'ila hadia nilaugu khö Wara'o andrö: ni'anösö'ö tanga sabe'e ifofanö ira, ba ni'anösö'ö tanga sabe'e itimba ira, iheta ira ba danönia.

2 Ba humede Lowalangi khö Moze, imane khönia: Yehowa ndra'odo!
3 No u'oroma'ö ndra'odo no, Lowalangi si lö ambö fa'abölö, khö ndra Aberahamo, Iza'aki, Yakobo; ba tenga Yehowa döigu ba wangoroma'ögu ya'odo khöra.
4 Ba noa na'i ulau fawu'u li khöra, wa ube'e khöra danö Gana'ana andrö, tanö andrö ba zi fatewu ira mege
5 Ba iya'e, ba no ufondrodrongo wangarö-ngarö Ndraono Gizeraeli andrö ba wangosawuyu Ndrawa Miserayi andrö ya'ira, ba no itörö tödögu gamabu'ula ligu andrö. 

6 Andrö ömane ba Ndraono Gizeraeli: Yehowa ndra'odo, u'efa'ö ami ba halöŵö zawuyu andrö, halöŵömi ba Ndrawa Miserayi, usöbi ami, wameta ya'ami ba halöŵömi andrö, halöŵö zawuyu, u'efa'ö ami tangagu ni'oro'ö andrö ba fao wangoroma'ö fa'abölö si lö ambö.
7 Ba utuyu ami banuagu, ba Lowalangimi ndra'odo ba ya'aboto dania ba dödömi, wa no Yehowa ndra'odo, Lowalangimi, sangefa'ö ya'ami ba halöŵö zawuyu andrö, ba danö Miserayi.
8 Ba u'ohe ami ba danö andrö nifabu'ugu fahölusa khö ndra Aberahamo, Iza'aki, Yakobo, fame'e khöra; ba ube'e okhötami, ya'odo, Yehowa andre! 

9 Ba ifa'ema da'ö ba Ndraono Gizeraeli Moze. Ba lö lafondrondrongo khö Moze, ba wa'alangu dödöra andrö ba me no si manö wa'abe'e halöŵöra. 

10 Ba humede Yehowa khö Moze, imane: 
11 Ae ŵa'ö khö Wara'o andrö, razo Miserayi, yamufofanö Ndraono Gizeraeli, ya'aheta ba danönia.

12 Ba humede Moze khö Yehowa, imane: Me lö nifondrondrongo Ndraono Gizeraeli khögu, ba he moroi ifondrondrongo Fara'o? ba mendrua manö, me tenga si to'ölö ba wahuhuosa ndra'odo.

13 Ba humede Yehowa khö ndra Moze A'aroni, ifatenge ira ba Ndraono Gizeraeli ba khö Wara'o, razo Miserayi, ba wangeheta Iraono Gizeraeli ba danö Miserayi.

 II. Nga'ötö ndra Rubeno, Simeoni, Lewi. Mose ba A'aroni 

14 Da'e zatua baomo, ira tuara:

Ono Rubeno andrö, si a'a ndraono Gizeraeli, ba Hanokhi ba Falu ba Heseroni ba kharimi; da'ö nga'ötö Rubeno.

15 Ba ono Zimeoni, ba Yemueli ba Yamini ba Ohadi ba Yakhino ba Sohara, ba Saulo, ono ndrongania Dawa Gana'ana andrö; da'ö nga'ötö Zimeoni. 

16 Ba töi nono Lewi ba nga'ötöra, ba Gereso ba Kahati ba Merari. Ba 137 fakhe wa'anau noso Lewi.

17 Ono Gereso andrö, ba Libini ba Simei, ba nga'ötöra. 

18 Ba ono Gahati, ba Ameramo ba Yeseari ba Heberona ba uzieli. Ba 133 fakhe wa'anau noso Gahati. 

19 Ba ono Merari, ba Maheli ba Musi. Da'ö ma'uwu Lewi, ba nga'ötöra andrö. 

20 Ba Ameramo andrö, ba ihalö Yokhebe, inania si akhi; ba mo'ono da'ö khönia, A'aroni ba Moze nononia. Ba 137 fakhe wa'anau noso Gameramo.

21 Ba ono Yeseari andrö, ba Kora ba Nefegi ba Sikhiri. 

22 Ba ono Guzieli, ba Mizaeli ba Elisafa ba Sitiri. 

23 Ba A'aroni andrö, ba ihalö Gelizabe, ono Gaminadabi, talifusö Nahaso. Ba mo'ono da'ö khönia; ya'ia Nadabi ba Abihu ba Eleazari ba Itamaro. 

24 Ba ono Gora andrö, ba Asiri ba Elikana ba Abiazafi; da'ö nga'ötö Gora andrö. 

25 Ba Eleazari andrö ono Ga'aroni, ba ihalö nono Wutieli sambua; ba mo'ono da'ö khönia; ya'ia Wineha andrö. Da'ö wurugö nono Lewi, ba nga'ötöra andrö.

26 Da'ö Ga'aroni andrö ba Moze andrö, ba niŵa'ö Yehowa: Miheta ba danö Miserayi ngahönö Ndraono Gizeraeli andrö. 

27 Da'ö ira, sama'ema khö Wara'o, razo Miserayi, wa edöna laheta ba danö Miserayi Ndraono Gizeraeli — Mose ba A'aroni. 

28 Ba me humede Yehowa khö Moze ba danö Miserayi, ba imane Yehowa khö Moze:
29 Fa'ema khö Wara'o, razo Miserayi, fefu hadia ia, niŵa'ögu khöu. 

30 Ba imane Moze khö Yehowa: Ba si lö to'ölö ba wahuhuosa ndra'odo; he moroi ifondrondrongo khögu Fara'o?

Faza 7

I. Ifatenge khö Wara'o ndra Moze A'aroni Lowalangi 

1 Ba imane Yehowa khö Moze: ubali'ö Lowalangi ndra'ugö khö Wara'o; ba ga'au A'aroni, ba si fahuhuo, salahiu.
2 Fefu hadia ia niŵa'ögu khöu, ba öfa'ema, ba ga'au A'aroni zangombakha khö Wara'o, ena'ö i'efa'ö Ndraono Gizeraeli ba danönia.
3 Ba ya'o, ba u'oköli'ö dödö Wara'o andrö ba u'oya'ö wolau tandra ba sahöli-höli dödö, ba danö Miserayi.
4 Ba lö'ö sa ifondrondrongo khömi Fara'o; awena dania ubaya Ndrawa Miserayi, ba uheta ba danö Miserayi ngahönö andrö khögu, banuagu andrö, Iraono Gizeraeli, fao wangoroma'ö fa'abölö, si lö ambö.
5 Ba ya'aboto dania ba dödö Ndrawa Miserayi, wa no Yehowa ndra'odo, na tosinga khöra wa'abölögu ube'e, ba na uheta ba ngaira Ndraono Gizeraeli.

6 Ba la'o'ö niŵa'ö Yehowa khöra ira Moze A'aroni; da'ö lalau.

7 Ba no 80 fakhe Moze ba 83 Ga'aroni, me fahuhuo ira khö Wara'o.

8 Ba imane Yehowa khö ndra Moze A'aroni:
9 Na iŵa'ö khömi Fara'o: Mifazökhi dandra! ba ömane khö Ga'aroni: Labu, tibo'ö tou zi'ou föna Wara'o, ba tobali ulö sebua dania.

10 Ba möi khö Wara'o ndra Moze A'aroni, ba lalau niŵa'ö Yehowa: Itibo'ö tou zi'onia A'aroni, föna Wara'o ba föna ngoni-ngoninia, ba tobali ulö sebua.

11 Ba ifakaoni'ö zatua-tua ba si no to'ölö ba gelemu Fara'o; ba lalau göi zi manö si fakelemu andrö, elemura andrö:

12 Itibo'ö tou zi'onia zamösana, ba tobali ulö sebua; ba itölö sa zi'ora si'o Ga'aroni.

13 Ba lö tebulö wa'abe'e dödö Wara'o, ba lö i'o'ö khöra, itörö niŵa'ö Yehowa.

 II. Böröta wamakao andrö: Tobali do nidanö 

14 Ba imane Yehowa khö Moze: No abe'e dödö Wara'o ba te khönia ifofanö ira. 
15 Mahemolu mbanua ae khö Wara'o ba ondrasi ia, na möi ia mondri ba mbewe Nilo, ohe tangau zi'o andrö, si no tobali ulö, ba ömane khönia:
16 Yehowa andrö, Lowalangi niha Heberaio zamatenge ya'o khöu, ba wanguma'ö khöu: Fofanö mbanuagu andrö, ena'ö lafosumange ndra'o ba danö si mate. Ba lö nifondrondrongou irugi da'e. 

17 Ba imane sa'ae Yehowa: Ba da'ö aboto ba dödöu dania, wa Yehowa ndra'odo: ubözi dania nidanö ba Nilo si'o andre, si so ba dangagu, ba tobali do.
18 Ba yamate gi'a ba Nilo ba ya'aböu Nilo, fa ogoro Ndrawa Miserayi wamadu idanö Nilo andrö. 

19 Ba imane Yehowa khö Moze: ŵa'ö khö Ga'aroni: halö zi'ou andrö ba oro'ö dangau yaŵa nidanö Miserayi, yaŵa mbombo ba yaŵa lala nidanö niko'o ba yaŵa mbaŵa nidanö ba yaŵa nahia nidanö fefu: yatobali do; ya do manö ba danö Miserayi ma'asagörö, he ba nahia eu ba he ba nahia kara. 

20 Ba la'o'ö ira Moze A'aroni niŵa'ö Yehowa khöra. Ifazaŵa zi'onia, ibözi nidanö ba Nilo, ba zanehe Wara'o, awö ngoni-ngoninia: ba tobali do nidanö fefu, ba Nilo.
21 Ba i'a ba Nilo, ba mate ba aböu Nilo, tobali tebai sa'ae labadu nidanö ba Nilo Dawa Miserayi. Ba do manö fefu gofu heza ba danö Miserayi. 

22 Ba lalau göi zi manö si fakelemu andrö, Dawa Miserayi, elemura andrö. Ba lö tebulö wa'abe'e dödö Wara'o, ba lö i'o'ö khöra, itörö niŵa'ö Yehowa. 

23 Ba i'erogö ira Fara'o, möi ia miyomo; lö ibe e ba dödönia. 

24 Ba lakhao danö Dawa Miserayi fefu, ba mbewe Nilo, wangalui idanö nibadu, me tebai labadu nidanö Nilo andrö. 

25 Ba famakao andrö, nifatörö Yehowa, ba Nilo andrö, ba alo'o fitu bongi wa'ara.

Faza 8

I. Famakao fanete zi föföna: Talaho 

1 Ba iŵa'ö Yehowa khö Moze: Ae khö Wara'o, ba ömane khönia: Da'ö niŵa'ö Yehowa: Fofanö mbanuagu andrö, ena'ö lafosumange ndra'o!
2 Ba na tekhöu, öfofanö ira, ba ufatörö khöu ba ba danöu wamakao talaho.
3 Yamoliha-liha dania dalaho, ba Nilo, ba akha möi ira yaŵa, irugi gödomö ba irugi si bakha khöu, ba ba gasomö, ba he ba nomo ngoni-ngoniu, ba he ba nomo mbanuau, ba he ba naha wamogö roti khöu ba he ba naha wamaruka, numalö ösiu
4 ba ösi mbanuau ba ösi ngoni-ngoniu, ba latugelai dania talaho andrö. 

5 Ba imane Yehowa khö Moze: ŵa'ö khö Ga'aroni: Oro'ö dangau, fabaya si'o andrö yaŵa mbombo ba yaŵa lala nidanö niko'o ba yaŵa mbaŵa nidanö, asogö dalaho ba danö Miserayi. 

6 Ba i'oro'ö dangania A'aroni, yaŵa nidanö Miserayi, i'asogö dalaho, tobali lahawui danö Miserayi.

7 Ba lalau göi da'ö si fakelemu andrö, elemura andrö, la'asogö dalaho ba danö Miserayi ma'asagörö. 

8 Ba ifakaoni'ö ndra Moze A'aroni Fara'o, ba imane: Mi'andrö khö Yehowa, ena'ö iheta dalaho andrö, khögu ba ba mbanuagu, ba ufofanö mbanuami andrö, ena'ö labe'e zumange khö Yehowa. 

9 Ba imane Moze khö Wara'o: Ebua'ö dödöu khögu, wanguma'ö khögu, ha wa'ara u'andrö khömi, khöu ba ba ngoni-ngoniu ba ba mbanuau, ena'ö aheta khöu ba ba gödomö dalaho andrö, ena'ö hatö ba Nilo tosai. 

10 Ba imane: Mahemolu.

Ba imane Moze: Balazi zomasi'ö, ena'ö aboto ba dödöu, lö Lowalangi bö'ö, si mane Yehowa andrö, Lowalangima.
11 Aheta dania khömi dalaho andrö, he khöu, ba he ba gödomö, ba he ba ngoni-ngoniu, ba he ba mbanuau; hatö ba Nilo tosai dania.

12 Ba me no laröi Wara'o ira Moze A'aroni, iforege wangandrö khö Yehowa Moze, ba dalaho andrö, nifatörönia khö Wara'o.
13 Ba i'o'ö Yehowa ni'andrö Moze: mate dalaho andrö ba nomo misa ba ba golayama ba ba mbenua.
14 Ba la'owuloi, la'oya'ö nahia, ba aböu danö. 

15 Ba me i'ila Fara'o, no molala dödönia, ba ifuli abe'e dödönia, ba lö i'o'ö khöra; itörö niŵa'ö Yehowa.

 II. Famakao fanete zi dua balö: Di manu 

16 Ba imane Yehowa khö Moze: ŵa'ö khö Ga'aroni: Oro'ö zi'omö andrö ba bözi gawu-gawu tou ba danö, ba tobali di manu, fefu gofu heza ba danö Miserayi. 

17 Ba la'o'ö da'ö: I'oro'ö dangania A'aroni, fabaya si'o, ibözi gawu-gawu tou ba danö: Ba so ndri manu ba niha ba ba guriföra; fefu gawu-gawu ba danö, ba tobali di manu ba danö Miserayi, ma'asagörö. 

18 Ba latandraigö göi si fakelemu andrö wangasogö di manu elemura andrö, ba tebai. Ba di manu andrö, ba lahawui niha, fabaya uriföra.
19 Ba lamane khö Wara'o si fakelemu andrö: Tanga Lowalangi da'ö! Ba lö tebulö wa'abe'e dödö Wara'o, ba lö i'o'ö khöra; itörö niŵa'ö Yehowa.

 III. Famakao fanete zi tölu balö: Di mböhö 

20 Ba imane Yehowa khö Moze: Mahemolu mbanua, ba ondrasi Wara'o, na möi ia mondri ba ömane khönia: Da'ö niŵa'ö Yehowa: Fofanö mbanuagu andrö, ena'ö lafosumange ndra'o.
21 Na lö'ö sa öfofanö mbanuagu andrö, ba ufatörö khömi ndri mböhö, khöu ba ba ngoni-ngoniu ba ba mbanuau ba ba gödomö; ya'afönu dania nomo Ndrawa Miserayi di mböhö ba he tanö nihundragö gahera.
2 Ba tanö Gozena andrö, si so banuagu andrö, ba u'oniagö, fa böi oroma ndri mböhö ba da'ö, ena'ö aboto ba dödöu, wa ya'odo Zo'aya ba danö.
23 Ba u'asogö wangefa famabali mbanuagu ba mbanuamö; mahemolu alua dandra andrö. 

24 Ba ifatörö da'ö Yehowa. Ba oya sibai ndri mhöhö, si möi yomo ba gödo Wara'o ba ba nomo ngoni-ngoninia ba danö Miserayi ma'asagörö, ba afökhö sibai ba danö ndri mböhö andrö. 

25 Ba ifakaoni'ö ndra Moze A'aroni Fara'o, imane khöra: Lau! ba danö andre mifosumange Lowalangimi! 

26 Ba imane Moze: Tebai ma'o'ö da'ö; sumange andrö sa, nibe'ema khö Lowalangima, ba no sogoro Ndrawa Miserayi; hadia, lö latebu kara ndra'aga dania?
27 Tölu ngaluo fofanö wa'aröu möiga ba danö si mate, ba wame'e sumange khö Lowalangima ba da'ö; ma'o'ö niŵa'önia khöma.

28 Ba imane Fara'o: ufofanö ami, fa mi'ila mifosumange Yehowa, Lowalangimi andrö, ba danö si mate; ba böi mi'aröu'ö sibai ami! Mi'angandrö, salahigu! 

29 Ba imane Moze: He razo! ha si'aikö möido baero, ba u'andrö khöu khö Yehowa, ena'ö mahemolu aheta ndri mböhö andrö khöu ba ba ngoni-ngoniu ba he ba mbanuau, hatö fa böi öfuli ö'o'aya mbanuama, fa lö öfofanö ira ba wamosumange Yehowa. 

30 Ba iröi Wara'o Moze, ba mangandrö ia khö Yehowa.
31 Ba i'o'ö Yehowa ni'andrö Moze, iheta ndri mböhö andrö khö Wara'o ba ba ngoni-ngoninia ba ba mbanuania, tobali sambua lö tosai.

32 Ba ifuli abe'e dödö Wara'o, ba da'ö göi, ba lö ifofanö ira.

Faza 9

I. Famakao fanete zi öfa balö: Fökhö gurifö Ndrawa Miserayi 

1 Ba imane Yehowa khö Moze: Ae khö Wara'o, ba ŵa'ö khönia:

Da'ö niŵa'ö Yehowa, Lowalangi niha Heberaio: Fofanö mbanuagu andrö, ena'ö lafosumange ndra'o.
2 Na tekhöu sa wamofanö ya'ira ba na ötohugö na, ötaha ira,
3 ba ibaya tanga Yehowa gurifömö ba mbenua, he kudo ba he kalide ba he ondra ba he saŵi ba he biri-biri, ifatörö wökhö sabe'e.
4 Ba ifaehusi ira, gurifö Ndraono Gizeraeli gurifö Ndrawa Miserayi Yehowa: Fefu gurifö Ndraono Gizeraeli, ba sageu lö mate.

5 Ba ihonogöi Yehowa ha wa'ara, imane: Mahemolu ifatörö da'ö ba danö Yehowa.
6 Ba mahemolu ö, ba ifalua Yehowa; ba ahori mate gurifö Ndrawa Miserayi; ba ba gurifö Ndraono Gizeraeli, ba sageu lö'ö, si mate.

7 Ba ifatenge zinenge Fara'o, ba hiza sageu lö si mate urifö Ndraono Gizeraeli.

Ba abe'e zui dödö Wara'o, ba lö ifofanö ira.

 II. Famakao fanete zi lima balö: Faosa 

8 Ba imane Yehowa khö ndra Moze A'aroni: Mi'ondrua tanga, wangai da'i wulaŵa, ba yamufa zawili ba dalu mbanua Moze, ba zanehe Wara'o;
9 ba atoru hawu-hawu ba danö Miserayi ma'asagörö, ba tobali gigimö dania, he ba niha ba he ba zaliŵa-liŵa ba danö, si tobali bahi ba danö Miserayi, ma'asagörö.

10 Ba latuyu ndra'i wulaŵa andrö ba la'ondrasi Wara'o; ba da'ö ifazawili miyaŵa Moze, ba tobali gigimö, hulö mbahi, he ba niha ba he ba zaliŵa-liŵa ba danö.

11 Ba tebai lalaŵa Moze si fakelemu andrö, ba gigimö andrö; ba zi fakelemu andrö sa'ae göi tumbu gigimö, si mane ba Ndrawa Miserayi fefu.

12 Ba i'oköli'ö dödö Wara'o Yehowa, ba lö i'o'ö khöra; itörö niŵa'ö Yehowa.

 III. Famakao fanete zi önö balö: Teu kara 

13 Ba imane Yehowa khö Moze: Mahemolu mbanua, ba ae khö Wara'o, ba ömane khönia:

Da'ö niŵa'ö Yehowa andrö, Lowalangi niha Heberaio: Fofanö mbanuagu andrö, ena'ö lafosumange ndra'odo!
14 Ba zi samuza andre sa, ba khöu ufatörö wamakao andrö khögu, fefu, ba ba ngoni-ngoniu ba ba mbanuau, ena'ö aboto ba dödöu, lö si mane ya'odo, ba guli danö, ma'asagörö!
15 Tola sa mena'ö u'oro'ö dangagu mege ba tola ufakiko ndra'ugö, fabaya banuau, fökhö waba andrö, ena'ö tebözini ndra'ugö ba guli danö.
16 Ba andrö lö ubabaya ndra'ugö, ena'ö ö'ila wa'abölögu, ube'e, ba ena'ö tesuno döigu ba guli danö ma'asagörö.
17 Dörö-dörö na tekhöu wamofanö banuagu andrö.
18 Ba na mane wa'alaŵa luo mahemolu, ba aekhu deu kara sabölö-bölö, ube'e, si lö famaedo ba danö Miserayi, i'otarai tewöwöi ia, irege ma'ökhö andre.
19 Ba fatenge ba fa'orifi'ö guriföu, awö fefu hadia ia, zi so baero khöu, fefu sa zi so baero, ba niha ba he urifö, si lö möi yomo, ba mate ibe'e teu kara andrö.
20 Ba ha niha zangata'ufi, ngoni-ngoni Wara'o andrö, me idaö'ö-daö'ö Yehowa, ba i'oloi'ö yomo zawuyunia ba urifönia.

21 Ba si lö ba dödö wameta'u Yehowa ya'ira, ba lö ibulö'ö baero zawuyunia ba urifönia.

22 Ba imane Yehowa khö Moze: Oro'ö dangau ba mbanua si yaŵa, ba aekhu deu kara ba danö Miserayi ma'asagörö, he ba niha ba he ba zaliŵa-liŵa ba danö ba ba zinanö ba nowi, ba danö Miserayi.

23 Ba i'oro'ö zi'onia miyaŵa ba mbanua Moze, ba ilabu banua ba teu kara, ibe'e Yehowa ba aekhu zaerezaere; i'ekhugö ba danö Miserayi deu kara andrö Yehowa.
24 Aekhu deu kara sabölö-bölö sibai, ba lö mamalö-malö galitö, si fabaya ba deu kara andrö; si lö famaedo, saekhu ba danö Miserayi, götö wa no mowanua niha ba da'ö.
25 Ba ibözi teu kara andrö fefu hadia ia ba danö Miserayi, si so baero, he niha ba he saliŵa-liŵa ba danö, ba sinanö ba nowi, ba ibözi teu kara andrö, ba hogu geu fefu, ba mbenua, ba afatö ibe'e.

26 Ha ba danö Gozena, ba zi so Ndraono Gizeraeli, ba lö teu kara.

 IV. Alulu dödö Wara'o, ba lö arara, ba ifuli abe'e 

27 Ba ifatenge Fara'o, ifakaoni'ö ndra Moze A'aroni, ba imane khöra:

No sala ndra'o zi samuza andre; si ndruhu khö Yehowa, ba si sala ndra'o ba banuagu.
28 Mi'angandrö khö Yehowa [salahigu] no töra ndrohu-ndrohu we'ugu-ugu mbanua andrö ba teu kara andrö —, ba ufofanö ami, alakha lö mi'iagö sa'ae da'e.

29 Itema linia Moze, imane: Na urugi baero mbanua, ba u'oro'ö dangagu khö Yehowa, ba tebato dania mbanua ba lö'ö sa'ae aekhu deu kara andrö, ena'ö aboto ba dödöu, wa no khö Yehowa danö.
30 Ba ya'ugö ba ngoni-ngoniu andrö — u'ila — ba lö mi'ata'ufi Lowalangi andrö, Yehowa.
31 Ba taliö ba rigi ba afufu, noa sa molai rigi ba taliö, ba no mobene.
32 Ba gandru ba rigi ö manu, ba lö safufu, me tenga baŵa da'ö.

33 Ba iröi Wara'o Moze, möi ia baero mbanua. Ba i'oro'ö dangania khö Yehowa, ba i'anema'ö tebato we'ugu-ugu mbanua andrö, fabaya teu kara, ba lö'ö sa'ae aekhu ba danö deu.

34 Ba me i'ila Fara'o, no tebato deu ba teu kara andrö ba banua, ba itohugö molalö ba ifuli abe'e dödö, he tödönia ba he tödö ngoni-ngoninia.
35 Ba lö tebulö wa'abe'e dödö Wara'o ba lö ifofanö Ndraono Gizeraeli, itörö niŵa'ö Yehowa.

Faza 10

I. Famakao fanete zi fitu: Tamo 

1 Ba imane Yehowa khö Moze:

Ae khö Wara'o, noa sa u'abe'e'ö dödönia ba tödö ngoni-ngoninia, ba wolau khönia tandra andrö khögu.
2 Ba ena'ö ödunö-dunö dania ba ndraonou ba ba ma'uwumö, hadia nifatörögu ba Ndrawa Miserayi, awö dandra andrö khögu, nilaugu khöra, ena'ö aboto ba dödömi, wa no ya'o Yehowa.

3 Ba möi khö Wara'o ndra Moze A'aroni, ba lamane khönia: Da'ö niŵa'ö Yehowa andrö, Lowalangi niha Heberaio: Ha wa'ara na tekhöu ö'ide-ide'ö ndra'ugö fönagu? Fofanö mbanuagu andrö, ena'ö lafosumange ndra'o!
4 Na tekhöu sa öfofanö mbanuagu, ba mahemolu, ba uasogö damo ba danöu,
5 ba alakha lahawui danö ma'asagörö, irege lö'ö sa'ae oroma danö tou. La'a dania zi tosai andrö, sauri na, ba si lö ahori na ba deu kara andrö, ba bulu geu fefu, sauri ba mbenua, ba lahori.
6 Ba moliha-liha dania ira ba mbate'e khömö ba ba mbate'e ngoni-ngoniu fefu ba ba mbate'e Ndrawa Miserayi fefu, irege zi lö larai mila ira tua moroi yaŵa, irugi ma'ökhö, götö wa no so ira ba guli danö.

Aefa iŵa'ö da'ö, ba i'erogö Wara'o, ilau mofanö. 

7 Ba lamane khö Wara'o ngoni-ngoninia: Ha wa'ara tö na tatehe tandraŵada niha andrö? Fofanö sa'ae niha andrö, ena'ö lafosumange Lowalangira Yehowa. Hadia lö saboto ba dödöu na wa si tekiko danö Miserayi? 

8 Ba lakaoni mangawuli khö Wara'o ndra Moze A'aroni, ba imane khöra: Ba mi'ae'e ba mifosumange Lowalangimi Yehowa; ba ha niha atö zi möi miŵa'ö? 

9 Imane Moze: Ono sawuyu khöma ba satua khöma, ba ma'ohe; ba ono matua khöma ba ono alawe ba biri-birima ba saŵima, ba ma'ohe; so sa khöma gowasa, nilau khö Yehowa.

10 Ba imane khöra: Lau! Yamutolo ami Yehowa, na ufa'ohe'ö khömi ndraono sawuyu khömi; si ndruhu, no so ba dödömi zi lö sökhi!
11 Tebai da'ö; akha möi ndramatua mamosumange Yehowa; ha sa da'ö niŵa'ömi! Ba lafofanö ira ba da'ö khö Wara'o. 

12 Ba imane Yehowa khö Moze: Oro'ö dangau yaŵa danö Miserayi ba asogö damo, alakha lahawui danö Miserayi, ba wangohori fefu zinanö ba danö, fefu hadia ia zi tosai ba deu kara no. 

13 Ba i'oro'ö zi'onia Moze yaŵa danö Miserayi, ba ifatörö ba danö nangi timu Yehowa, sara luo sara mbongi; ba me moluo, ba no i'ohe damo angi timu andrö.
14 Ba lahawui danö Miserayi tamo andrö, dozi banua ba danö Miserayi aekhu ira, oya sibai; lö irai si manö wa'oya föna, damo, ba lö'ö manö göi ifuli si manö dania.
15 Ba lahawui danö ma'asagörö, tobali lö'ö sa'ae oroma danö tou; ba lahori fefu zinanö ba danö ba bua geu fefu, si tosai ba deu kara no; tobali ma'ifu lö tosai bulu sauri, he ba geu ba he ba zinanö ba danö, ba danö Miserayi, ma'asagörö.

16 Ba i'aliogö ifakaoni'ö ndra Moze A'aroni Fara'o, ba imane: No sala ndra'odo khö Yehowa, Lowalangimi, ba khömi göi.
17 Ba mibologö dödömi khögu ba lalögu andrö, hatö zi samuza andre, ba mi'angandrö khö Lowalangimi, Yehowa, salahigu, ena'ö itimba atö khögu wamunu andre! 

18 Ba iröi Wara'o [Moze] ba mangandrö ia khö Yehowa. 

19 Ba ifatörö nangi sabe'e moroi ba gaekhula Yehowa, zuzumö, sangoloi'ö tamo andrö ba sanibo ba nasi zukhu; sambua lö tosai tamo, ba danö Miserayi ma'asagörö. 

20 Ba i'abe'e'ö dödö Wara'o Yehowa, ba lö ifofanö Ndraono Gizeraeli.

 II. Famakao fanete zi ŵalu: Fa'ogömi-gömi 

21 Ba imane Yehowa khö Moze: Oro'ö dangau miyaŵa ba mbanua, ba ihawui danö Miserayi fa'ogömi-gömi, tobali la'ila mura'u tanga wa'ogömi-gömi andrö.

22 Ba i'oro'ö dangania miyaŵa, ba mbanua, Moze, ba ihawui fa'ogömi-gömi danö Miserayi ma'asagörö, tölu bongi wa'ara. 

23 Tobali lö i'ila nawönia zamösana, ba tebai maoso, tebai iröi nahania zi tölu bongi andrö.

Ba ba Ndraono Gizeraeli fefu, ba moluo ba nahiara. 

24 Ba ifakaoni ö Moze Fara'o, imane: Mi'ae'e ba wamosumange Yehowa; ba biri-birimi ba saŵimi, ba toröi; iraono sawuyu khömi, ba hana na fao. 

25 Ba imane Moze: Ya'ugö zama'ohe'ö khöma sumange nitaba ba sumange nitunu, ena'ö ma'asiwai khö Lowalangima Yehowa,
26 ba si fao göi guriföma — sambua sa'a lö tola toröi furi, me soguna khöma ba wamosumange Lowalangima Yehowa; lö'ö sa ma'ila na, he mawisa wamosumange Yehowa, irege no marugi da'ö. 

27 Ba i'abe'e'ö dödö Wara'o Yehowa, ba tekhönia ifofanö ira. 

28 Ba imane khönia Fara'o: Labu'ögö! Angelama, fa böi sa'ae fa'ila bawa ita; na fa'ila bawa ita sa, ba si mate ndra'ugö. 

29 Ba imane Moze: Ba no öŵa'ö; lö'ö sa'ae fa'ila bawa ita.

Faza 11

Tehönagö te'ombakha'ö wamakao safuria andrö: Famunu ono si a'a 

1 Ba imane Yehowa khö Moze: Hatö sambalö tö famakao ufatörö khö Wara'o ba ba Ndrawa Miserayi; awena dania ifofanö ami ba da'e, ifaulugö, itimba na'i ami, iforege.
2 Ba öŵa'ö ba zato, dozi ira, ba ndramu'andrö ba zi so ba ngaira gama-gama firö ba gama-gama ana'a; he iramatua ba he ira alawe.
3 Ba ebua dödö Ndrawa Miserayi khöra ibe'e Yehowa; ba sebua töi göi Moze ba danö Miserayi, ba ngoni-ngoni Wara'o andrö ba ba mbanuania. 

4 Ba imane Moze: Da'ö niŵa'ö Yehowa: Na talu mbongi, ba utöröi danö Miserayi ma'asagörö,
5 ba ahori mate zi a'a nono matua ba danö Miserayi, i'otarai nono si a'a khö Wara'o, sidadao ba dadaoma razo, numalö ba nono si a'a khö zawuyu ira alawe, sanutu fakhe, fabaya nono si a'a ba gurifö fefu.
6 Ba tobali fe'ira-ira sabölö-bölö ba danö Miserayi ma'asagörö, si lö irai, ba lö'ö manö göi ifuli si manö dania.
7 Ba ba Ndraono Gizeraeli, fefu, ba lö nikhau nasu, he niha ba he urifö, ena'ö aboto ba dödömi, wa ifaehusi ira Ndrawa Miserayi Ndraono Gizeraeli Yehowa.
8 Ba ndramu'ondrasido dania ngoni-ngoniu andrö fefu, ba wangalulu khögu ba ba wangandrö khögu: Heta'ö, ya'ugö ba banuami fefu, solo'ö khöu! ba awena dania uhetado. Aefa da'ö, ba iröi Wara'o, mofönu sibai ia. 

9 Ba imane Yehowa khö Moze: Lö i'o'ö khömi Fara'o, ena'ö oya dandra andrö khögu, ba danö Miserayi.
10 Ba lalau dandra andrö fefu föna Wara'o ira Moze A'aroni; ba i'abe'e'ö dödö Wara'ö Yehowa, ba tobali lö i'efa'ö Ndraono Gizeraeli ba danönia.

Faza 12

I. Tehonogöi gowasa fasa andrö si ero röfi 

1 Ba imane Yehowa khö ndra Moze A'aroni, ba danö Miserayi: 

2 Si a'a mbaŵa khömi dania mbaŵa da'e; böröta mbaŵa ia khömi ba ndröfi. 

3 Mimane ba mbanua Ndraono Gizeraeli fefu: Ba zi mewulu ba mbawa da'e, ba ya mufaigi khönia nono mbiri-biri zamösana, sambua-sambua omo, ba sara-sara nono mbiri-biri.
4 Ba na ambö fa'ato zi samba omo, ba zi sara ono mbiri-biri, ba yamuhalö awönia zi fahatö omo khönia, ba wangai si sara, dali wa'ato niha; ha wa'ato zi tola mangohori ya'ia, ba sara nono mbiri-biri mihonogöi.

5 Ono mbiri-biri si lö hadia ia zi sala nifaigi, si matua ba si döfi fa'ebua; na tenga ono mbiri-biri, ba ono nambi nitutuyu.
6 Ba mihoe, irugi zi meweleöfa ba mbaŵa da'e, ba tanö owi lataba, dozi Iraono Giseraeli.
7 Ba ndramuhalö ösa ndro, ba lagule'ö ba gehomo, fatambai mbaŵandruhö ba ba högö mbawandruhö, ba nomo andrö, ba ni'a ya'ia.

8 Ba ösinia, ba ba zi bongi andrö la'a, nitunu; roti si lö mu'aisöni ba bulu ndru'u safeto nawö.
9 Böi mi'enata, ba tenga nirino ba nidanö, mitunu ba galitö, ma'asara, tenga nifaefa hadia ia: fabaya alakhaö.
10 Ba ma'ifu böi misaigö irege mahemolu; hadia zi tosai irege mahemolu mbanua, ba nitunu. 

11 Ba mimane ba wemanga: Si no mamöbö talu ami ba so mbadagahe ba gahemi ba si'o ba dangami; ba mita'i-ta'i wemanga ya'ia! Fasa ia khö Yehowa.

12 Ba zi bongi andrö sa utöröi danö Miserayi, ba ububunu nono si a'a fefu, ba danö Miserayi, he ba niha ba he ba guriföra; ba la'ila dania wa'abölögu fefu Lowalangi Miserayi ube'e, ya'o, Yehowa!

13 Ba do andrö ba nomo, ba zi so ami, ba tandra khögu, fangorifimi; na u'ila ndro andrö, ba utalu'i ami, fa lö göna ami famakao, famakiko andrö, na ulau ba Ndrawa Miserayi. 

14 Ba baŵa da'ö, ba baŵa wamasugi ba dödö khömi dania; baŵa gowasa khö Yehowa dania ia khömi, götö-götö wa'ara; si lö tebulö khömi wolau ya'ia, irugi zi lö aetu. 

15 Fitu bongi wa'ara mi'a roti si lö mu'aisöni. Ba mböröta mbaŵa da'ö sa'ae, ba böi falukha ba nomomi danömö roti; ha niha sa zi manga roti ni'aisöni, götö zi fitu bongi andrö, ba nise'e ba Ndraono Gizeraeli.

16 Ba na luo si föföna andrö, ba owulo ami ba ni'amoni'ö andrö ba si manö göi na luo si fitu; ba ba luo da'ö, ba ma'ifu manö lö lahalö halöŵö; ha soguna ö zamösana, ba tola mihalö.
17 Ba böi olifu ami roti si lö mu'aisöni no mege; me ba mbaŵa da'ö uheta ngahönömi ba danö Miserayi, andrö, mitöngöni mbaŵa da'ö, götö-götö wa'ara, nihonogöi, sirugi si lö aetu. 

18 Ba mbaŵa si föföna andrö, ba zi meweleöfa, ba zi bongi, ba da'ö mi'a roti si lö mu'aisöni ba irugi ba zi bongi ba zi meönö gakhömita.
19 Fitu bongi wa'ara, ba lö tola falukha danömo roti ba nomomi; ha niha sa zi manga roti ni'aisöni, ba nise'e ba mbanua Ndraono Gizeraeli, he na niha bö'ö ba he na iwara.
20 Sambawa böi mi'a roti ni'aisöni. Fefu gofu heza, ba zi so ami, ba roti si lö mu'aisöni mi'a. 

21 Ba ifakaoni'ö zatua Ndraono Gizeraeli fefu Moze, ba imane khöra: Milabu, mifaigi khömi nono mbiri-biri, ö zoroiyomomi, sambasamba omo, ba mitaba wasa andrö.

22 Ba mihalö zambua muru-muru duturu zufa ba mi'ungugö ba ndro andrö, ba wiga yaŵa, ba migule'ö ösa ndro andrö ba wiga ba högö mbawandruhö ba ba gehomo fatambai; ba samösa böi yamöi tou, böi miröi nomomi, iregi moluo.
23 Itörö sa danö Yehowa, ba wolau ba Ndrawa Miserayi, ba na i'ila ndro andrö ba högö mbawandruhö ba ba gehomo fatambai, ba italu'i mbawandruhö si manö Yehowa, ba lö itehe ba zamakiko andrö we'amöi yomo khömi, ba wolau khömi. 

24 Ba milau da'ö, amakhoita khöu ba ba nga'ötöu, irugi zi lö aetu. 

25 Ba na mirugi dania danö andrö nibe'e Yehowa okhötami, si mane nifabu'unia, ba mitörö da'ö wamosumange Lowalangi.
26 Ba na lasofu dania khömi iraonomi, na lamane: Hadia khömi wamosumange andrö?
27 ba mimane khöra: Sumange fasa khö Yehowa, sanalu'i omo Ndraono Gizeraeli, me ilau ba Ndrawa Miserayi, fa lö ibabaya zi so yomo khöda. Ba lafaöndrö ira sato, mangalulu. 

28 Ba möi Ndraono Gizeraeli, la'o'ö niŵa'ö Yehowa khö ndra Moze A'aroni; da'ö lalau.

 II. Famunu iraono si a'a ba danö Miserayi. Aheta Ndraono Gizeraeli 

29 Ba me talu mbongi, ba ahori ibubunu Yehowa nono si a'a ba danö Miserayi, i'otarai nono si a'a khö Wara'o, sidadao ba dadaoma razo khönia, numalö ba nono si a'a ba nikuru, si so ba gurunga, awö fefu nono si a'a ba gurifö.

30 Ba maoso Wara'o, awö ngoni-ngoninia, awö Ndrawa Miserayi fefu, ba zi bongi andrö ba tesao wege-ege sabölö-bölö, ba danö Miserayi; sambua sa lö omo, si lö si mate.

31 Ba ifakaoni'ö ndra Mose A'aroni Fara'o, ba zi bongi, ba imane: Milabu! miheta ami, mifabali ami ba mbanuagu, he ya'ami ba he Iraono Gizeraeli andrö; mi'ae mifosumange Yehowa, mitörö ni'andrömi andrö.
32 Ba biri-birimi göi, ba saŵimi, ba mi'ohe, si mane ni'andrömi; miheta ami ba mi'andrö khögu göi howu-howu.

33 Ba lalulugö ira Dawa Miserayi, ena'ö la'aliogö wangeheta ya'ira ba danö; lamane sa dödöra: ahori mate ita!
34 Ba la'ohe gomböila roti andrö sato, si lö fakhamö aisö na, la'angalisigö nahia, ni'olöwösi ba lembera. 

35 Ba no la'o'ö niŵa'ö Moze khöra Iraono Gizeraeli, no la'andrö ba Ndrawa Miserayi gama-gama firö ba gama-gama ana'a, awö nukha.
36 Ba no ibe'e Yehowa ebua dödö Ndrawa Miserayi khöra, wolo'ö khöra; ba tobali larabu gama-gama Ndrawa Miserayi. 

37 Ba aheta ba Ramese Ndraono Gizeraeli, lasaŵa Zukota, mato 600,000 niha, sanörö tanö, iramatua, lö lai ndraono.
38 Ba ato göi zi fao khöra niha [bö'ö] ba biri-biri ba saŵi, oya sibai gurifö.
39 Ba labogö gomböila roti no mege, ni'ohera moroi ba danö Miserayi, labali'ö kue si lö mu'aisöni; lö'ö sa si fakhamö aisö, me nilulugö ira, ba wondröi tanö Miserayi, ba me tebai sa'ae tebato ira, ba wamaigi khöra nifatö'ö ena'ö.

40 Ba fa'ara Ndraono Gizeraeli ba danö Miserayi, ba öfa ngaotu a tölu ngafulu fakhe.
41 Ba me no alua zi öfa ngaotu a tölu ngafulu fakhe, me luo da'ö sibai, ba aheta ba danö Miserayi ngahönö andrö khö Yehowa. 
42 Bongi wangorifi khö Yehowa, me iheta ira ba danö Miserayi. Ni'amoni'ö mbongi andrö khö Yehowa, me no fangorifi ba Ndraono Gizeraeli fefu; götö-götö wa'ara.

 III. Tefakhoi na he wisa wolau fasa andrö 

43 Ba imane Yehowa khö ndra Moze A'aroni: Da'ö gamakhoita ba wasa andrö: lö tola i'a wöfö niha bö'ö.
44 Ba awena tola la'a dozi sawuyu nihöli, na no muboto ira.
45 Si fatewu ba enoni, ba lö tola la'a.
46 Nifasambua nomo ba ni'a ya'ia; lö tola la'ohe hadia ia, nösi. Sara töla böi mifatö khönia.
47 Dozi Iraono Gizeraeli zolau ya'ia. 

48 Ba na so niha bö'ö, somasi sosó khömi ba molau fasa khö Yehowa, ba niboto fefu motöi matua ba khöra; awena dania tola la'ondrasi, ba wolau, ba iwami sa'ae ira, miŵa'ö. Ba si lö muboto, ba lö'ö manö tola i'a.
49 Ha sambua goroisa, he ba niwami ba he ba niha bö'ö, si soso ba khömi. 

50 Ba la'o'ö niŵa'ö Yehowa khö ndra Moze A'aroni dozi Iraono Gizeraeli; lamanö wolau. 
51 Ba me luo da'ö iheta ba danö Miserayi Ndraono Gizeraeli Yehowa, ba ngahönöra.

Faza 13

I. Fe'amoni'ö ono si a'a fefu ba Ndraono Gizeraeli ba folau owasa fasa 

1 Ba imane Yehowa khö Moze:
2 Oniagö khögu fefu zi a'a nono, ni'amoni'ö; fefu hadia ia zi a'a ba wa'atumbu khö ninania, ba Ndraono Gizeraeli, he niha ba he urifö, ba khögu da'ö.

3 Ba imane Moze ba zato: Mitörö-törö tödömi mbaŵa da'e, saheta ami ba danö Miserayi ba danö si no sawuyu ami; noa sa iheta ami ba da'ö Yehowa tanga sabölö; andrö wa lö tola te'a roti si no mu'aisöni.
4 Ma'ökhö andre aheta ami, ba mbaŵa Abibi.

5 Ba na i'ohe ndra'ugö Yehowa ba danö Ndrawa Gana'ana andrö, ba danö Ndraono kheti ba ba danö Ndraono Gamori ba ba danö Ndraono Hewi ba ba danö Ndraono Yebusi, nifabu'unia khö ndra tuau fahölusa fame'e khöu, tanö ba zi falawu susu ba ŵe ŵani, ba böi olifu'ö wamosumange andrö, ba mbaŵa da'e.
6 Fitu bongi wa'ara, ba roti si lö mu'aisöni mi'a; ba ba luo si fitu, ba telau gowasa khö Yehowa.
7 Roti si lö mu'aisöni ni'a, götö zi fitu bongi andrö ba lö tola falukha ba khöu roti si no mu'aisöni ba he tanömö roti, ba mbanuami fefu.

8 Ba na luo da'ö, ba ödunö-dunö ba ndraonou matua, ömane: Börö wanolo Yehowa ya'aga; da'ö nilau Yehowa khöma, me ahetaga ba danö Miserayi.
9 Ba hulö dandra ia ba dangau, ila-ila ba gangangou, ena'ö so ba mbeweu goroisa Yehowa; fa'abölö danga Yehowa sa wangeheta ya'ugö ba danö Miserayi.
10 Andrö böi olifu'ö gamakhoita andrö, ero röfi, na inötönia. 

11 Ba na i'ohe dania ndra'ugö Yehowa ba danö Ndrawa Gana'ana andrö, na itörö zi fahölu ia mege khöu ba khö ndra tuau, na ibe'e khöu,
12 ba ö'amoni'ö khö Yehowa fefu zi a'a ba wa'atumbu khö ninania; fefu zi a'a nono gurifö, si falukha'ö, na si matua, ba tana khö Yehowa.
13 Ba fefu zi a'a nono galide ba ösalahini ono mbiri-biri; ba na lö omasi'ö ösalahini, ba öfatö mbaginia. Ba ono si a'a ba niha, fefu, ba ösalahini [öhöli]. 

14 Ba na isofu dania khöu onou: Hadia geluaha da'ö? ba ömane khönia: No ihetaga Yehowa ba danö Miserayi tanga sabölö, ba danö ba zi no sawuyu ndra'aga.
15 Me no abe'e dödö Wara'o, me lö ifofanöga mena'ö, ba no ibubunu nono si a'a fefu ba danö Miserayi Yehowa, he ono si a'a ba niha ba he ono si a'a ba wa'atumbu ba gurifö; andrö ube'e sumange Yehowa zi a'a ba wa'atumbu fefu, na si matua, ba ono si a'a khögu, ba usalahini, [uhöli]. 

16 Ba ya hulö dandra ia khöu, ba dangau ba amaedola harefa ba gangangou, wa no ihetaga ba danö Miserayi Yehowa, tanga sabölö.

 II. Latörö danö si mate, lasaŵa nasi zukhu. Boto lawuo ba boto galitö 

17 Ba me no ifofanö ira Fara'o, ba lö ifatörö ira ba lala ba danö Ndrawa Wilisiti Lowalangi, he ŵa'ae sahatö da'ö mena'ö; imane sa dödönia Lowalangi: ma mangesa dödöra, na so zi fasuwö khöra ba ma lafuli ira ba danö Miserayi;
18 lafasui ibe'e Lowalangi, latörö lala ba danö si mate, saekhu ba nasi zukhu, ba no lafa'anö ira ba wanuwö, Iraono Gizeraeli, me aheta ira ba danö Miserayi. 

19 Ba i'ohe mboto Yosefo andrö Moze; noa sa ibe'e li ba Ndraono Gizeraeli da'ö, no ibe'e ira ba hölu sabe'e, no imane: na itolo dania ami Lowalangi, ba mi'ohe mbotogu, miheta ba da'e.

20 Ba la'otarai Zukota wofanö ba ba Getama molombase, ba zinga danö si mate andrö.
21 Ba mowaö-waö fönara Yehowa, na ma'ökhö, ba boto lawuo, ba wangoroma'ö lala khöra, ba na bongi, ba boto galitö, ba wame'e haga khöra; ba tobali bongi ma'ökhö la'ila mofanö.
22 Na ma'ökhö, ba lö tebulö fönara mboto lawuo andrö, ba ba zi bongi, ba si manö mboto galitö andrö.

Faza 14

I. Fa'atosasa Ndraono Gizeraeli 

1 Ba humede Yehowa khö Moze, imane:

2 Ŵa'ö ba Ndraono Gizeraeli, mdramuhole'ö ira, ba ba Wihakhiroti, ba gotaluara Migidolo nasi molombase ira, ba zinga Mba'ali Zefono; faudu da'ö, ba mbewe nasi molombase ami. 
3 Ba imane dödönia Fara'o, ba Ndraono Gizeraeli andrö: "No elungu ira ba danö; no te'u'u ira ba danö si mate." 
4 Ba u'abe'e'ö dania dödö Wara'o, ba igohi ira; ba u'oroma'ö dania wa'abölögu ba khö Wara'o andrö ba ba zabölö andrö khönia fefu, ba ya'aboto dania ba dödö Ndrawa Miserayi, wa no ya'o Yehowa.

Ba la'o'ö da'ö.

5 Ba te'ombakha'ö khö razo Miserayi, wa no moloi ira; ba afökhö dödö Wara'o ba tödö ngoni-ngoninia, khöra andrö, lamane sa: Hana wa no tamanö, wa no tafofanö Ndraono Gizeraeli andrö, fa böi lahalö halöŵö khöda! 

6 Ba ifa'anö guretania ba i'ohe zabölö andrö khönia.
7 önö ngaotu i'ohe kureta ba wanuwö, awö niha nitutuyu, awö gureta ba wanuwö fefu ba Ndrawa Miserayi; ba dozi kureta, ba so yaŵa zi fasöndra soroi ba gureta.
8 Ba Yehowa, ba i'abe'e'ö dödö Wara'o, razo Miserayi; ba igohi Ndraono Gizeraeli, ba no mama'anö ba wanuwö Ndraono Gizeraeli, wanörö lalara.
9 Ba lagohi ira Dawa Miserayi, ba lakhamö, me molombase ira ba mbewe nasi; ahori so kudo andrö khö Wara'o ba kuretania ba wanuwö ba si fakudo ba sabölö andrö khönia, ba zinga Wihakhiroti, ba ngai Mba'ali Zefono.

10 Ba me no ahatö Wara'o, ba lafakhölö ira Iraono Gizeraeli: ba i'ogomuzaö so moroi furira Ndrawa Miserayi. Ba ata'u sibai ira. Ba la'angaröfi li Yehowa Iraono Gizeraeli. 

11 Ba lamane khö Moze: Hadia, ambö mege lewatö ba danö Miserayi, wa ödönisiga baero, ena'ö ba danö si mate tekiko ndra'aga? Hana wa ömanö khöma, wa öhetaga ba danö Miserayi?
12 Hadia, tenga da'ö niŵa'öma khöu mege, ba danö Miserayi: Böhöliga, ba damahalö halöŵö Ndrawa Miserayi, halöŵö zawuyu? Ohahau sa mena'ö dödöma, na mahalö halöŵö Ndrawa Miserayi, moroi tekiko ndra'aga ba danö si mate! 

13 Ba imane Moze ba zato: Böi mi'ata'ufi! Mi'abe'e'ö dödömi, ba mi'ila dania wangorifi andrö si falukha ami khö Yehowa ma'ökhö; hadia sa ni'ilami ma'ökhö nifatörö ba Ndrawa Miserayi, ba lö'ö manö sa'ae mi'ila dania ba khöra, götö-götö wa'ara.
14  Yehowa zi fasöndra salahimi, ba sahono ami. 

 II. Latörö nasi soyo. Alömö Ndrawa Miserayi 

15 Ba imane Yehowa khö Moze: Hadia wa ö'angaröfi li ndra'o? ŵa'ö ba Ndraono Gizeraeli, ndramufazaŵa ira.
16 Ba ya'ugö, ba fazaŵa zi'ou ba oro'ö dangau yaŵa nasi; ba faefa ia, ba latörö dania dalu nasi Iraono Gizeraeli, hulö na ba zabe'e tanö so ira.
17 Ba ufobalunö Ndrawa Miserayi, ena'ö la'o'ö ira, ba u'oroma'ö wa'abölögu, ba khö Wara'o ba ba zabölö andrö khönia fefu, ba ba guretania andrö ba ba zi fakudo andrö khönia,
18 ena'ö aboto ba dödö Ndrawa Miserayi, wa no ya'o Yehowa, na u'oroma'ö wa'abölögu ba khö Wara'o ba ba zabölö andrö khönia ba ba guretania ba ba zi fakudo. 

19 Ba ifazaŵa ia mala'ika Lowalangi andrö, sowaö-waö föna ngahönö Ndraono Gizeraeli, möi ia furira. Ba iheta göi ia fönara boto lawuo andrö, möi furira göi.
20 Ba möi ba gotaluara golombaseŵa Ndrawa Miserayi golombaseŵa Ndraono Gizeraeli, ba no lawuo ba zogömi-gömi, ba ihagaini zi bongi. Ba tebai fahatö ira zi sara wongi andrö. 

21 Ba i'oro'ö dangania Moze yaŵa nasi, ba ahele nasi ibe'e Yehowa, sara wongi manö ba nangi sabe'e, si oroi ba gatumbukha luo, ba otufo nasi ibe'e; fabali nidanö.
22 Ba latörö dalu nasi Iraono Gizeraeli, hulö na ba danö sabe'e, ba amaedola mbagolö nasi, he ba gambölöra, ba he ba gaberara.

23 Ba lagohi ira Dawa Miserayi, la'o'ö ira moroi furi, kudo andrö khö Wara'o, fefu, awö gureta, awö zi fakudo, ba dalu nasi bakha. 

24 Ba me miwo manu, ba ifaigi Yehowa zabölö Ndrawa Miserayi andrö, moroi ba mboto galitö andrö, moroi ba mboto lawuo ba ifakuyu ira.
25 Adeha gaolo ba gureta andrö khöra ibe'e, tobali tosasa ira. Ba lamane Dawa Miserayi: Talau moloi, ba Ndraono Gizeraeli andrö! Yehowa sa zi fasöndra ba Ndrawa Miserayi, salahira.

26 Ba imane Yehowa khö Moze: Oro'ö dangau yaŵa nasi, ba ihawui Ndrawa Miserayi asi, fabaya kureta khöra ba si fakudo! 

27 Ba i'oro'ö dangania Moze yaŵa nasi, ba mangawuli ba nahania nasi, me arakha moluo, ba lafaondragö ia Dawa Miserayi woloi, ba itaboi ba dalu nasi Ndrawa Miserayi Yehowa.
28 Ba ifuli fahalö nasi ba ihawui gureta, awö zi fakudo — sabölö andrö khö Wara'o fefu — si no molo'ö ya'ira, bakha ba nasi; samösa lö sauri, ya'ira andrö.
29 Ba no latörö nasi Iraono Gizeraeli, hulö na ba danö sabe'e, ba amaedola mbagolö nasi, he ba gambölöra, ba he ba gaberara.

30 Si manö wangorifi Yehowa Iraono Gizeraeli ba Ndrawa Miserayi, me luo da'ö, ba la'ila tou ba mbewe nasi Ndrawa Miserayi, si no mate, Iraono Gizeraeli. 

31 Ba aboto ba dödö Ndraono Gizeraeli zabölö sibai andrö, nilau Yehowa ba Ndrawa Miserayi. Ba la'ata'ufi Yehowa sato, ba faduhu dödöra khö Yehowa ba khö genoninia andrö, Moze.

Faza 15

I. Fanunö Ndraono Gizeraeli ba wangorifi andrö sahöli-höli dödö 

1 Me luo da'ö lalau zinunö andre Moze ba Iraono Gizeraeli, wanuno Yehowa, lamane wanunö:

"Da'usuno Yehowa, me no salaŵa sebua ia;
kudo ba si fakudo yaŵa, ba no ituli'ö ba nasi.
2 Fa'abölögu Yehowa ba fanunögu,
me no sangorifi ya'odo ia;
Lowalangigu ia, andrö usuno ia —
Lowalangi namagu andrö, u'ebua'ö duriania.
3 Sabölö ba wanuwö Yehowa andrö;
Yehowa döinia.
4 Kureta andrö khö Wara'o ba sabölö andrö khönia,
ba no ituli'ö ba nasi,
ba nitutuyu andrö, si fasöndra moroi ba gureta yaŵa,
ba no alömö ba nasi zukhu.
5 No ibalugö ira namö nasi;
ba dawuyu ahöndrö ira, hulö gara.
6 Si so lakhömi dangau kambölö, ya'ugö, Yehowa, ba wa'abölönia andrö.
Tangau kambölö andrö, ya'ugö, Yehowa, ba irasa nemali.
7 Ba ba wa'asalaŵamö andrö, si no ebua sibai,
ba öhori zi fa'udu khöu.
Na öbe'e tesao mbakhu-bakhu dödöu,
ba i'a ira, si mane femanga galitö döla wakhe. 
8 Ba wehöfu-höfumö, ba wönumö, toba'a nidanö;
abe'e hohou, hulö mba'a-ba'a; hulö zi baku hou nasi. 

9 Imane emali: Da'ugohi ira, ukhamö dania:
ufaosa dania nirabu, u'abusoi'ö ndra'o ba khöra.
Udöni zi'öli; ihori ira tangagu andre.
10 Öfatörö hanu-hanumö andrö,
ba ihawui ira asi;
ahöndrö ira, hulö zimo,
ba nasi sebua sibai.
11 Ha niha Lowalangi si fagölö-gölö khöu, ya'ugö. Yehowa!
Ha niha zi fagölö-gölö khöu, ya'ugö, salaŵa sebua lakhömi,
ya'ugö, sata'u ita, ba wolaumö andrö,
sebua turia, solau sahöli-höli dödöda!
12 Ö'oro'ö dangau, ba itölö ira tanö.
13 No öfasao fa'ebua dödöu soi andrö si no ö'efa'ö;
no ö'ohe ba nahiau ni'amoni'ö andrö, fa'abölöu.
14 Me larongo niha baero,
ba manizi-nizi ira;
ihawui Ndrawa Wilisiti fa'ata'u.
15 Tobali dödö zalaŵa Ndraono Gedomo,
ba ihawui zolohe Iraono Moabi fogikhi dödö;
aragu-ragu dödö mbanua ba danö Gana'ana fefu.
16 Ihawui ira fa'atobali dödö ba fa'ata'u;
ba nilau dangau andrö, si no ebua,
tobali hulö gara ira,
ba latörö banuau, ya'ugö, Yehowa;
latörö banua andrö, nituyumö khöu.
17 No ö'ohe ira ba no ötanö ira ba hili andrö,
ba hili tana khöu andrö,
ba nahia andrö, nihaogöu khöu, ya'ugö, Yehowa,
ena'ö ba da'ö soso'ö,
ba ni'amoni'ö andrö, ya'ugö, So'aya,
ba nihaogö dangau.
18 Razo Yehowa, götö-götö wa'ara!
19 Me larugi nasi kudo Wara'o,
awö gureta, awö zi fakudo,
ba ifuli fahalö yaŵara hou nasi ibe'e Yehowa;
ba Iraono Gizeraeli,
ba no latörö nasi, ba zi no otufo." 

20 Ba ituyu waritia Miriya sama'ele'ö andrö, ira alawe, talifusö Ga'aroni, ba la'o'ö ia ira alawe fefu, la'ohe waritia ba manari ira.
21 Ba manunö Miriya, imane: 

"Mi'anunö khö Yehowa, me no salaŵa sebua ia; no ituli'ö ba nasi kudo, fabaya si fakudo yaŵa!"

 II. Fangami idanö andrö ba Mara 

22 Ba ifofanö Ndraono Gizeraeli Moze, la'oroi nasi zukhu, ba lasaŵa danö si mate Suri; tölu ngaluo ba tölu mbongi latörö danö si mate, ba lö lasöndra nidanö.
23 Awena larugi Mara; ba tebai labadu nidanö andrö, börö wa'afetonia. Safeto sa ia, andrö wa labe'e töi naha andrö Mara (Safeto).

24 Ba kumökö-kökö zato khö Moze, lamane: Ha mabadu idanö? 

25 Ba i'angaröfi li Yehowa, ba i'oroma'ö khönia geu Yehowa, da'ö itibo'ö ba nidanö andrö, ba ami sa'ae nidanö. Ba da'ö ibe'e khöra gamakhoita ba huku ba ba da'ö itandraigö ira, 
26 imane: 

Na ö'o'ö niŵa'ö Lowalangiu Yehowa ba na ölau zatulö dödönia famaigi, na ö'o'ö goroisania ba na lö olifu'ö gamakhoitania andrö fefu, ba sambalö lö ufatörö khöu famakao andrö nifatörögu ba Ndrawa Miserayi mege; ya'o, Yehowa, zamadöhö fökhöu.

27 Ba larugi Gelima, ba felendrua lasöndra ba da'ö umbu nidanö ba fitu ngafulu nga'eu döla nohi; ba molombase ira ba da'ö ba zinga nidanö.

Faza 16

I. Kumökö-kökö Ndraono Gizeraeli ba wa'olofo. Ibalazoi ira Lowalangi si'ate ba "mana" 

1 Ba laheta ira ba Gelima ba larugi danö si mate Sini, Iraono Gizeraeli fefu, tanö si mate ba gotaluara Gelima andrö Zina'i, ba duli ba mbaŵa si dua, i'otarai aheta ira ba danö Miserayi. 

2 Ba kumökö-kökö Ndraono Gizeraeli fefu khö ndra Moze A'aroni ba danö si mate andrö.
3 Lamane khöra Iraono Gizeraeli: Ena'ö na mate mege ndra'aga ba danga Yehowa, ba danö Miserayi, me dumadaoga ba ngai mbowoa ndriwo khöma ba me abusoga kue; ba no mi'ohega ba danö si mate andre, ba wame'e mate olofo Ndraono Gizeraeli fefu. 

4 Ba imane Yehowa khö Moze: Lau! Da'ube'e atoru moroi ba mbanua si yaŵa kue, amaedola daŵa deu, ba akha möi ira, akha la'erogö ma'ökhö wangozaragö soguna khöra ma'ökhö. Ba da'ö dania utandraigö ira, na edöna la'o'ö nifakhoigu, ba na lö'ö.
5 Ba na la'asiwai nihalöra ba luo wangöhöna, ba no mendrua fa'oya ni'ozaragöra na luo bö'ö. 

6 Ba lamane ba Ndraono Gizeraeli fefu ira Moze A'aroni: Owi dania, ba aboto ba dödömi, wa no Yehowa zangeheta ya'ami ba danö Miserayi;
7 ba mahemolu mbanua, ba oroma khömi lakhömi Yehowa; noa sa irongo wekökö-kökömi khö Yehowa; ba hadia ndra'aga, wa khöma kumökö-kökö ami?
8 Ba imane na Moze: Me ibe'e dania khömi Yehowa, owi dania, ba ömi diwo, ba mahemolu mbanua, ba sabönö kue, ba me no irongo wekökö-kökömi khöma Yehowa — hadia sa ndra'aga andre? Tenga khöma mukökö-kökö ami, tobali sa khö Yehowa! 

9 Ba imane Moze khö Ga'aroni: Ömane ba Ndraono Gizeraeli fefu: Mi'ondrasi Yehowa: noa sa irongo wekökö-kökömi andrö. 

10 Ba me no iŵa'ö da'ö ba Ndraono Gizeraeli fefu A'aroni, ba la'otahögö danö si mate wamaigi; ba i'ozumagö oroma lakhömi Yehowa ba lawuo andrö. 

11 Ba imane Yehowa khö Mose:
12 No urongo wekökö-kökö Ndraono Gizeraeli; ömane khöra: Owi dania, ba so gömi diwo, ba mahemolu mbanua, ba abuso ami kue, ba ya'aboto ba dödömi, wa no ya'o Yehowa, Lowalangimi. 

13 Ba me arakha bongi, ba so moroi si tou zi ate, lahawui golombaseŵa.
14 Ba mahemolu mbanua, ba aekhu namo ba zi tefasui olombaseŵa. Ba me taya namo andrö, ba hiza tou ba danö si mate zi no ide-ide, mongawua, fa'ebua damböni, ba danö tou. 

15 Ba me la'ila Iraono Gizeraeli, ba faoma lamane khö nawöra: Hadia da'ö? lö'ö sa la'ila hadia. Ba imane khöra Moze: Da'ö kue andrö, buala Yehowa khömi, ömi.

 II. Ifakhoi khöra Moze he wisa wangozaragö "mana" andrö 

16 Da'ö ni'oroi'ö Yehowa: Mi'ozaragö ha wa'oya moguna, ö zamösana, sadumba zamösa; balazi ha dauga zi samba ose, ba wangaimi. 

17 Ba la'o'ö da'ö Iraono Gizeraeli, la'ozaragö; samösa, ba oya i'ozaragö ba samösa, ba ambö fa'oya.
18 Ba me lasu'a ba dumba, ba lö si töra ba zi no oya mangai, ba lö'ö göi ambö ba zambö fa'oya ni'ozaragö, ha ndrohu-ndrohu zoguna, ö zamösana, ni'ozaragöra. 

19 Ba imane khöra Moze: Samösa lö same'e yaŵa, irege mahemolu. 

20 Ba lö lafondrondrongo li Moze, so zame'e yaŵa ösa, irege mahemolu ö. Ba mokukuö ba obou. Ba mofönu khöra Moze. 

21 Ba ero mahemolu mbanua la'ozaragö, ndrohu-ndrohu zoguna ö zamösana. Ba na aukhu zino, ba maniö.
22 Ba me luo wangöhöna, ba no mendrua wa'oya ni'ozaragöra, öra, no dua dumba zamösa.

Ba möi zatua mbanua fefu, ba wangombakha da'ö khö Moze. 

23 Ba imane khöra: Ya'ia niŵa'ö Yehowa: Mahemolu luo wolombase, sabato, ni'amoni'ö khö Yehowa. Hadia zomasi ami misala, ba misala, ba hadia nirino, ba mirino; hadia zi tosai, ba mibe'e yaŵa, ba wanenagö ya'ia, ö mahemolu. 

24 Ba labe'e yaŵa irege mahemolu, dali niŵa'ö Moze, ba lö obou ba lö'ö göi kukuö bakha. 

25 Ba imane Moze: Ömi ma'ökhö; Sabato khö Yehowa sa ma'ökhö; lö misöndra hadia ia ba danö ma'ökhö.
26 Önö ngaluo mi'ozaragö ia, ba ba luo si fitu, ba zabato, ba lö ya'ia. 

27 Ba so zi möi baero, me luo sabato, ba wangozaragö, ba lö hadia ia lasöndra. 

28 Ba imane Yehowa khö Moze: Ha wa'ara tö na tekhömi mi'o'ö goroisagu ba amakhoitagu?
29 Hiza, Yehowa zame'e khömi Sabato andrö, dua ngaluo balazo ibe'e khömi, na luo wangöhöna; mihonogö ami yomo; samösa böi yamöi tou, na luo Sabato. 

30 Ba la'amoni'ö luo Sabato. 

31 Ba "mana" labe'e töinia Iraono Gizeraeli: No afusi, hulö lada safusi, ba fa'aminia, ba hulö kue nilau ŵe ŵani.

32 Ba imane Moze: Da'ö niŵa'ö Yehowa: Sadumba la'irö'ö ba nga'önga'ötö mitou, ena'ö la'ila gö andrö, nibe'egu balazomi ba danö si mate, me uheta ami ba danö Miserayi.
33 Ba imane Moze khö Ga'aroni: Halö migö, sadumba be'e bakha "mana", ba be'e yaŵa föna Yehowa, ena'ö te'irö'ö, götö-götö wa'ara. 

34 Ba i'o'ö da'ö A'aroni, dali niŵa'ö Yehowa khö Moze; ibe'e föna zura goroisa A'aroni, ba wangirö'ö ya'ia. 

35 Ba öfa wulu fakhe wa'ara la'aga-aga "mana" Iraono Gizeraeli, irege larugi danö si so niha; "mana" göra, irege lakhamö nola danö Gana'ana.
36 Ba si sadumba, ba sambua ni'ofulu zi samba Efa [khöra].

Faza 17

I. Kumökö-kökö zato, me lö öra idanö. I'asogö khöra Yehowa, moroi ba gara 

1 Ba laheta ira ba danö si mate Sini Iraono Gizeraeli fefu; latari tebato, la'o'ö niŵa'ö Yehowa, ba molombase ba Rafidi. Ba lö idanö ö zato.
2 Ba lafasosoni Moze, lamane: Mibe'e göma idanö!

Ba imane khöra Moze: Hana wa mifasosoni ndra'odo? Hadia wa mitandraigö Yehowa? 

3 Ba sowökhi tödö ira ba da'ö, andrö mukökö-kökö ira khö Moze, wanguma'ö: Hana wa no öheta ndra'aga ba danö Miserayi? hadia, ba wame'e mate owökhi dödö ndra'aga, awö ndraonoma, awö guriföma?

4 Ba i'angaröfi li Yehowa Moze, imane: He uwisa ba niha andrö! hatö ma'ifu tö, ba latebu kara ndra'odo! 

5 Ba imane Yehowa khö Moze: Owaö-waö föna zato, ba ohe awöu zatua Ndraono Gizeraeli ösa; ba si'o andrö, famözi Nilo no khöu, ba ohe tangau ba owaö-waö!
6 Hiza, sodo dania ba da'ö fönau, ba dete gara, ba gahe hili Horebi. Ba öbözi dania gara andrö, ba mangumbu nidanö salua khönia, öra.

Ba i'o'ö da'ö Moze, ba zi so satua Ndraono Gizeraeli andrö.

7 Ba ibe'e töi naha andrö Masa ba Meriba, me no fasoso Ndraono Gizeraeli ba me no latandraigö Yehowa, wanofu: Hadia, so ba khöda Yehowa, ma lö'ö?

 II. Fasuwöta ba Ndraono Gamaleki. Fangandrö Moze ba famosumangenia Lowalangi 

8 Ba so moroi sa Ndraono Gamaleki, möi fasuwö ba Ndraono Gizeraeli, ba Rafidi.

9 Ba imane Moze khö Yosua: Tutuyu khöda zabölö, ba mahemolu, ba ae fasuwö ba Ndraono Gamaleki andrö. Ba ya'odo, ba ba zuzu hili sodo, ba so ba dangagu si'o andrö khö Lowalangi. 

10 Ba i'o'ö Yosua niŵa'ö Moze khönia, ba wasuwöta ba Ndraono Gamaleki; ba möi ba zuzu hili ndra Moze, A'aroni, Huri.
11 Ba fatua ifazaŵa dangania Moze, ba abölö Ndraono Gizeraeli, ba na idada dangania, ba Iraono Gamaleki zabölö.
12 Ba me atage danga Moze, ba lahalö gara ba labe'e dadaomania. Ba latuwu da'ionia A'aroni ba Huri, samösa dambai, ba abe'e da'ionia, irege aekhu luo. 

13 Ba tobali ilaŵa Ndraono Gamaleki ba sabölö andrö khöra Yosua bawa zi'öli. 

14 Ba imane Yehowa khö Moze: Tanö ba zura da'ö, fa böi olifu, ba abe'e'ö wanguma'ö khö Yosua, ömane: uhori ba danö Ndraono Gamaleki, irege taya döira ube'e.

15 Ba ifa'anö naha wame'e sumange Moze, ba ibe'e töinia "Yehowa mandreragu", 16 imane sa: "Nituyu mandrera andrö khö Yehowa; fasuwöta ba Ndraono Gamaleki khö Yehowa, irugi zi lö aetu!"

Faza 18

I. Möi khö Moze matuania Yetero 

1 Ba me irongo Yetero, högö gere ba Ndraono Midiano, matua Moze, duria da'ö fefu, he wisa Lowalangi khö Moze ba ba mbanuania Iraono Gizeraeli, wa no iheta ba danö Miserayi Ndraono Gizeraeli Yehowa,
2 ba ihalö Zifora andrö, fo'omo Moze Yetero, matua Moze — noa sa ifa'ohe'ö mangawuli Moze —
3 awö nononia andrö, si dombua — töi zi sambua, ba Gereso, me no imane: No tobali si fatewu ndra'o ba danö zotanö;
4 ba töi zi samösa, ba Eliezeri, me imane: No itolodo Lowalangi namagu andrö, no i'efa'ö ndra'o ba mbawa zi'öli Wara'o. — 

5 Ba so Yetero, matua Moze, awö ndraono Moze, awö wo'omonia, möi ia khö Moze ba danö si mate, ba zolombase ira, ba gahe hili Lowalangi andrö.
6 Ba ifaŵa'ögö khö Moze imane: Möido khöu, ya'odo andre, matuau Yetero, awö wo'omou ba ononia si dombua andrö, si fao khönia. 

7 Ba maoso Moze, möi mufaondragö matuania andrö, ifaöndrö ia ba fa'ago bawa khönia; ba faoma lasofu khö nawöra, na lö hadia ia khöra, ba möi baose.
8 Ba idunö-dunö khö matuania Moze fefu milau Yehowa khö Wara'o ba ba Ndrawa Miserayi, ba wangorifi Iraono Gizeraeli, awö wamakao andrö fefu, si no göna ira ba lala ba fangorifi Yehowa ya'ira. 

9 Ba omuso dödö Yetero ba zi sökhi andrö fefu, nilau Yehowa ba Ndraono Gizeraeli, wa no i'efa'ö ira ba danga Ndrawa Miserayi.
10 Ba imane Yetero: Nisuno Yehowa, me no i'efa'ö ami ba danga Wara'o ba ba danga Ndrawa Miserayi, me no iheta barö mbawa Ndrawa Miserayi mbanuami.
11 Awena aboto ba dödögu, wa no sabölö moroi ba Lowalangi bö'ö fefu Yehowa; ba zi fayaŵa ira khöra sa'ae ilaŵa ira.

12 Aefa da'ö, ba ifahalö'ö gurifö Yetero andrö, matua Moze, nibe'e sumange nitunu ba sumange nitaba, sumange Lowalangi, ba so Ga'aroni, awö zatua Ndraono Gizeraeli fefu, ba wangorudugö ya'ira khö matua Moze andrö, ba wemanga zumange andrö föna Lowalangi.

 II. Ifobawa lala khö Moze, ba wamataro sanguhuku sato 

13 Ba mahemolu ö, ba mudadao Moze, ba wamatunö huhuo zato, ba la'ondrasi Moze niha, i'otarai sihulö wongi, numalö ba wa'abongi. 

14 Ba me i'ila matua Moze halöŵönia ba niha, ba imane khönia: He wisa ndra'ugö ba niha andrö? Hana wa ha ya'ugö zidao-dao, ba lahurufai manö ndra'ugö niha, i'otarai zi hulö wongi numalö ba wa'abongi? 

15 Imane Moze khö matuania: Ya'ia, möi-möi khögu niha, ba wanofu faetasa.
16 Na so huhuora, ba la'ondrasi ndra'o, ena'ö u'etu'ö, ha khö zatulö, ba ena'ö u'ombakha'ö nifakhoi Lowalangi ba oroisania. 

17 Ba imane matua Moze khönia: Tenga si göna wolaumö andrö.
18 Erege dödöu ba erege göi dödö niha andrö, si so khöu; abölö afökhö halöŵöu andrö khöu, tebai ha ya'ugö zangasiwai.
19 Ba da'ufobawa lala khöu, o'ö khögu, ba itolo'ö Lowalangi: böi bulö'ögö sama'ema khö Lowalangi hadia ia niŵa'ö-ŵa'ö niha, fa'ema khö Lowalangi huhuora.
20 Ba botokhi ba dödöra gamakhoita ba oroisa, ba oroma'ö khöra lala nitöröra ba he lawisa wolau.
21 Ba tutuyu ba niha sato zangata'ufi Lowalangi ba si faduhu dödöda ba si lö mangalui khöra hadia ia, ba fataro ira sanguhuku si hönöhönö ba si otu-otu ba si lima-lima wulu ba si fulu-fulu,
22 fa lö mamalö-malö lafatunö huhuo zato. Ba huhuo sebua, fefu ba ndramu'ohe khöu; ba huhuo side-ide fefu, ba ya'ira zangetu'ö, ba aoha khöu öbe'e, ba latolo'ö.
23 Na ömanö wangohonogöi da'ö, ba na iŵa'ö khöu Lowalangi, ba tola ötaha, ba si sökhi tödö niha andrö fefu, wangawuli ba khöra. 

24 Ba i'o'ö niŵa'ö matuania Moze, fefu nifobawania lala khönia, ba ifalua.
25 Itutuyu Moze ba Ndraono Gizeraeli fefu niha si so tödö ba ifataro högö zato, sanguhuku si hönöhönö ba si otu'utu ba si lima-lima wulu ba si fulu-fulu,
26 ena'ö lö mamalö-malö la'asiwai huhuo zato. Ba huhuo sebua, ba ni'ohe khö Moze, ba fefu huhuo side-ide, ba ya'ira zangetu'ö. 

27 Ba ifasao ba lala matuania Moze, mangawuli ba khöra da'ö.

Faza 19

I. Fangehao sato ba wanema oroisa andrö 

1 Tölu waŵa aefa ira ba danö Miserayi; me luo da'ö sibai, ba larugi danö si mate Sina'i.
2 No laheta ira ba Rafidi, ba larugi danö si mate Sina'i; ba molombase ira ba danö si mate. Ba gamaudu hili andrö labe'e golombaseŵa Iraono Gizeraeli. 

3 Ba me no möi miyaŵa Moze khö Lowalangi, ba humede khönia Yehowa moroi ba hili yaŵa, imane: Da'ö niŵa'öu ba ma'uwu Yakobo, da'ö ni'ombakha'öu ba Ndraono Gizeraeli:

4 No mi'ila nilaugu ba Ndrawa Miserayi; wa no u'ohe ami, amaedola ba dete gafi moyo, wa ba da'e urugi wolohe ya'ami, khögu.
5 Ba na edöna sa'ae ami mifondrondrongo ligu, ba na lö olifu ami gamakhoitagu andrö ba tana khögu ami, moroi ba niha bö'ö fefu; me no khögu guli danö ma'asagörö.
6 Ba öri ere ami khögu, soi ni'amoni'ö! Da'ö niŵa'öu ba Ndraono Gizeraeli.

7 Ba möi Moze, ifalukha'ö zatuara ba ifa'ema khöra daroma li andrö, niŵa'ö Yehowa khönia, fefu.
8 Ba dozi manö ira, ba ha sara li, lamane: Fefu hadia ia niŵa'ö Yehowa, ba ma'o'ö! 

Ba i'ombakha'ö khö Yehowa niŵa'ö zato Moze. 

9 Ba imane Yehowa khö Moze: Hiza, möido khöu bakha ba lawuo sawe'e-we'e, ena'ö larongo sato, na fahuhuodo khöu, ba ena'ö si lö aetu wamatira khöu.

Ba ifa'ema khö Yehowa niŵa'ö zato Moze. 

10 Ba imane Yehowa khö Moze: Ae khöra ba ŵa'ö khöra, ena'ö mamoni ira ma'ökhö ba mahemolu, ba ndramubabago nukhara.
11 Ba ba zi dua wongi, ba no mama'anö ira; ba zi dua wongi sa möi tou ba hili Zina'i Yehowa, ba zanehe zato fefu.
12 Ba ba zato, ba ötaru'ö göli, fasui, wanguma'ö khöra: Mi'angelama, fa böi möi miyaŵa ami ba hili, böi na'i mihatö'ö ami ba gahenia; gofu ha niha zi hatö'ö ya'ia ba hili, ba si mate!
13 Lö tola ibabaya hili tanga niha; nitebu kara na so zi manö ba ma nifana, he niha, ba he urifö, lötolalö mate. Ba na terongo li dorofe, ba möi miyaŵa ira ba hili.

14 Ba möi mitou Moze moroi ba hili, möi ia ba zato ba iwa'ö khöra, mamoni ira ba lababago nukhara.
15 Ba imane na khöra: Mifa'anö ami, irege ba zi dua wongi; samösa lö tola orudu ba ndra'alawe.

 II. I'oroma'ö wa'ebua lakhöminia Yehowa ba hili Zina'i 

16 Ba dua wongi aefa da'ö, me moluo, ba ilabu banua, awö gari mbanua, no ibalugö hili lawuo saitö ba terongo li dorofe sabölö-bölö; ba ihawui fa'ata'u zato, si so ba golombaseŵa.
17 Ba i'ohe baero golombaseŵa zato Moze, ba wamaondragö Lowalangi, ba la'iagö gahe hili.

18 Ba no anönö simbo hili Zina'i, me no möi tou ba zuzunia Yehowa ba galitö; ba numalö miyaŵa zimbo, moroi khönia, hulö zimbo galitö mbaho, ba moduru sibai hili andrö ma'asambua. 

19 Ba itugu ara, ba itugu abölö li dorofe andrö: humede Moze ba itema linia Lowalangi, ebua linia.

20 Möi mitou ba hili Zina'i Yehowa, ba zuzu hili. Ba ikaoni ba zuzu hili Moze Yehowa; ba möi miyaŵa Moze. 

21 Ba imane Yehowa khö Moze: Ae mitou ba abe'e'ö wanguma'ö ba zato, böi ndramuhatö'ö ira khö Yehowa, ba wamaigi ya'ia; fa böi ato zi mate khöra.
22 He ere andrö göi, sangahangahatö ya'ira khö Yehowa, ba la'amoni'ö göi ira; fa böi ilau khöra Yehowa. 

23 Ba imane Moze khö Yehowa: Tebai möi miyaŵa ba hili Zina'i zato; noa sa ya'ugö zangabe'e'ö fanguma'ö khöma, ba wangöli hili ba no öŵa'ö: tebai mirugi. 

24 Ba imane khönia Yehowa: Ae manö mitou ba ohe awöu Ga'aroni, wangawuli miyaŵa. Ba böi ndra muhatö'ö ira ere andrö, awö zato, ba we'amöi miyaŵa khö Yehowa, ena'ö böi ilau khöra. 

25 Ba möi mitou ba zato Moze ba iŵa'ö khöra.

Faza 20

I. Fame'e oroisa si fulu 

1 Ba iŵa'ö daroma li andrö fefu Yehowa, imane: 

2 Ya'odo Yehowa Lowalangiu, si no mangeheta ya'ugö ba danö Miserayi andrö, ba zi no möi sawuyu ami.

3 Böi so khömö Lowalangi tanöbö'ö, baero ndra'o.

4 Böi fazökhi khöu nadu, ba he famaedo hadia ia, he si so si yaŵa ba mbanua, ba he si so si tou ba guli danö, ba he si so ba nidanö, barö danö.

5 Böi angalulu khönia ba böi fosumange ia, me no Lowalangi solohu ndra'o, ya'odo andre, Yehowa, Lowalangiu, sanguhuku horö ndra ama ba ndraono ba ba ma'uwu mitou, khöra si fatiu tödö khögu,
6 ba si hakhösi tödö sangomasi'ö ya'o ba solo'ö oroisagu; irugi hönö nga'ötö. 

7 Böi tötöi döi Lowalangiu Yehowa ba waya; lö'ö sa zi lö ihuku Yehowa zanötöi töinia ba waya.

8 Ame'egö tödö luo wolombase andrö, ba we'amoni'ö ya'ia.
9 Önö ngaluo mohalöŵö ndra'ugö ba öhalö halöŵöu fefu.
10 Ba ero fitu bongi, ba luo wolombase khö Lowalangiu Yehowa; böi babaya hadia ia halöŵö ba da'ö, he ya'ugö, ba he onou matua, ba he onou alawe, ba he sangai halöŵö khöu iramatua ba he sangai halöŵö khöu ira alawe, ba he uriföu, ba he si fatewu khöu ba mbanuami bakha.
11 Önö ngaluo sa mege khö Yehowa, ba wamazökhi banua si yaŵa, awö danö, awö nasi, awö nösira fefu; ba ba luo si fitu, ba no molombase ia. Andrö wa no ifahawu'ö luo si fitu andrö Yehowa, ba no i'amoni'ö.

12 Fosumange namau, awö ninau, ena'ö anau nosou ba danö, nibe'e Lowalangiu Yehowa khöu.

13 Böi ange'e.

14 Böi ohorö.

15 Böi anagö.

16 Böi böbögö khö nawöu zi lö duhu.

17 Böi isö nomo nawöu. Böi isö wo'omo nawöu ba he sangai halöŵö khönia iramatua, ba he sangai halöŵö khönia ira alawe, ba he öröbaonia, ba he kudonia, ba he hadia ia, fefu, nibaya-baya nawöu.

 II. Fa'ata'u zato 

18 Ba me larongo sato fefu we'ugu-ugu mbanua andrö ba me la'ila gari mbanua andrö, ba me larongo li dorofe ba me la'ila wanimbo hili, ba ata'u ira ba manizi-nizi ba ba zaröu la'iagö.
19 Ba lamane khö Moze: Sökhi na ya'ugö zihede khöma, ba samondrongo ndra'aga. Sökhi na tenga Lowalangi zihede khöma, fa böi mate ndra'aga.

20 Ba imane Moze ba zato: Böi mi'ata'ufi; ba wanandraigö ya'ami sa so Lowalangi, ba ena'ö mi'ata'ufi ia, fa böi mifazökhi horö.

21 Ba ba zaröu la'iagö sato, ba möi ba lawuo saitö andrö bakha Moze, ba zi so Lowalangi bakha.

 III. Oroisa ba wama'anö naha wame'e sumange 

22 Ba imane Yehowa khö Moze: Da'ö niŵa'öu ba Ndraono Gizeraeli:

No mi'ila, wa no muhededo khömi moroi ba mbanua si yaŵa. 
23 Böi mifazökhi khömi nadu firö baerogu, ba he adu ana'a, ba böi mifazökhi khömi. 

24 Naha wame'e sumange öfa'anö khögu, tanö, ba ba dete da'ö öbe'e zumange nitunu andrö khöu ba sumange fangorifi, biri-biri ba saŵi andrö khöu; ba nahia andrö fefu, nihonogöigu ba da'ö, ba wamosumange ya'odo ba da'ö, möido khöu, ba ufahowu'ö ndra'ugö. 

25 Ba na öfa'anö khögu naha wame'e sumange, kara, ba lö tola öfake gara nitoto, wama'anö ya'ia; na ölau khönia wakake si'öli, ba salakha öfatörö khönia.

26 Ba lö tola göi ora ötörö, we'amöi yaŵa ba naha wame'e sumange andrö khögu, fa böi tehoi fönania mbalu-balu zaila ndra'ugö.

Faza 21

I. Oroisa ba khö zawuyu, iramatua ba ira alawe 

1 Da'ö gamakhoita andrö, nifa'emau khöra: 

2 Na öhöli zawuyu, niha Heberaio, ba meönö fakhe mohalöŵö ia [khöu], sawuyu, ba ba ndröfi si fitu, ba ni'efa'ö ia, saoha gölö.
3 Na ha samösa ia, me awena so ia, ba ha samösa göi ia ba wangefa'ö ya'ia; ba na no so ndrongania, ba ni'efa'ö göi da'ö, awönia. 

4 Ba na sokhö ya'ia zamodonga ya'ia mege, ba na no mo'ono khönia, ono matua, ba ma ono alawe, ba khö zokhö ya'ia ndrongania, fabaya iraono andrö, ba ha ya'ia ni'efa'ö.
5 Ba na iŵa'ö ena'ö sawuyu andrö: Omasido zokhö ya'o ba fo'omogu ba iraonogu, ba alakha lö aefado,
6 ba yamu'ohe ia föna Lowalangi sokhö ya'ia, ba yamufaedogö ia ba lagö mbawandruhö, ba ma ba gehomo mbawandruhö, ba yamutögi dalingania förögi sokhö ya'ia, ba ya lö tebulö sawuyunia.

7 Na so zamawa sawuyu ononia alawe, ba tebai ni'efa'ö da'ö, si mane sawuyu bö'ö.
8 Na lö omasi zokhö ya'ia, samohu ya'ia ia, ba yamufahöli'ö, ba lö tola i'amawa ba niha bö'ö, si tenga ya'ira, na lö aro linia ehönia.

9 Ba na khö nononia ihonogöi, ba ya hulö nononia alawe.
10 Ba na ihalö zambua tö, ba böi yamu'ambösi ia; he ba gönia, ba he ba nukhania, ba he ba wa'orudu khönia. 

11 Na lö itörö zi tölu balö andrö, ba ya aefa ndra'alawe andrö, saoha gölö.

 II. Huku zange'e ba huku na horö bö'ö. Folau balö 

12 Na so zamöbözi awönia, irege mate, ba huku famunu hukunia.
13 Ba na tenga ni'odödögö, na Lowalangi zamatörö tangania, ba uhonogöi khöu naha, nisaŵania woloi.

14 Ba na so zolau horö khö nawönia, na ibunu, nilimo, ba ba zinga naha wame'e sumange khögu öhalö ia, ba wamunu ya'ia.

15 Samöbözi amania, ba ma inania, ba nibunu.

16 Sorabu Iraono Gizeraeli — he i'amawa sawuyu, ba he ba nomonia, lasöndra, ba nibunu.

17 Sangelifi amania, ba ma inania, ba nibunu.

18 Na so zi fagua-gua ba na ibözi nawönia si samösa, kara, ba ma tanga, irege ibe'e ba zalo, he lö mate ia,
19 ba ya aefa zolau da'ö, na ifuli abe'e nibözi andrö, na i'ila möi tou, mani'o; ha götö zi tebato ia yomo isalahini khönia, ba ifaigi dalu-dalu khönia. 

20 Na so zamözi sawuyunia iramatua, ba ma sawuyunia ira alawe, si'o, irege adölö mate, ba nihuku da'ö.
21 Ba na auri na ua, mato ma'ökhö, ba ma mato dua wongi, ba tenga nihuku ia, me no khönia, böli gana'ania. 

22 Ba na so niha si fasöndra, ba na latimba ndra'alawe sanabina, irege aekhu dabinania, ba na lö'ö na atö bö'önia, safökhö, ba nikhau zolau da'ö, ogauta niŵa'ö zodonga ira alawe andrö, ba ibe'e dali niŵa'ö zanguhuku.

23 Ba na irugi zabölö-bölö, ba noso lahalö fangali noso,
24 ba hörö fangali hörö, ba boha fangali mboha, ba tanga fangali danga, ba ahe fangali gahe,
25 ba sakhozi fangali zakhozi, ba sokho ba doho fangali zokho ba doho, ba sokho ba mbalatu fangali zokho ba mbalatu. 

26 Na so zamözi hörö zawuyunia iramatua, ba ma hörö zawuyunia ira alawe, irege aboto, ba yamu'efa'ö ia, salahi hörö andrö.
27 Ba na ateu nifö ibe'e, na ibözi zawuyunia iramatua, ba ma sawuyunia ira alawe, ba yamu'efa'ö zawuyu andrö, salahi nifö andrö.

 III. Amakhoita na ifesokho niha urifö 

28 Na itandru ndramatua, ba ma ira alawe saŵi, balazi mate, ba nitebu kara zaŵi andrö, wamunu ya'ia; ba ya si lö horö zokhö saŵi.
29 Ba na no ara si fatandru-tandru zaŵi andrö ba na no mufangelama zokhö, ba na lö'ö zui idaro-darogö, ba mitebu kara göi zaŵi andrö, na no ibunu ndramatua, ba ma ira alawe, ba huku famunu göi huku zokhö ya'ia. 

30 Ba na lafo'ömö ia höli, ba ibe'e höli noso, ha wa'ebua nibe'e ömönia.
31 Ba na ono matua ba ma ono alawe nitandru, ba si manö zui huku nifatörö khönia. 

32 Ba na sawuyu iramatua, ba ma sawuyu ira alawe nitandru zaŵi, ba 30 rufia gömö zokhö saŵi andrö ba nitebu kara zaŵi. 

33 Na so zi lö manösöwui ba'a, ba ma sogao ba'a ba lö isösöwui, ba na aekhu si tou zaŵi,
34 ba ma kalide, ba yamusalahini ba zokhö, ana'a, sokhö ba'a andrö, ba amatela andrö, ba khö zokhö. 

35 Ba na itandru zaŵi niha bö'ö saŵi, irege mate, ba ni'amawa zaŵi sauri andrö ba nifaosa mböli; ba si mate, ba nifaosa göi.
36 Ba na no la'ila manö niha, wa no tohöna si fatandru-tandru zaŵi andrö, ba na lö nidaro-darogö zokhö ya'ia, ba isalahini saŵi zaŵi andrö, ba ya khönia zi mate andrö.

Faza 22

I. Amakhoita ba wanagö ba na tefara'u hadia ia 

1 Na so zanagö saŵi, ba ma biri-biri, ba na itaba ba ma i'amawa, ba lima nga'eu saŵi ibe'e fangali zi sageu ba öfa nga'eu biri-biri fangali zi sageu, ogauta

2 Na tera'u zanagö ba wanöi yomo, ba na labunu, ba tenga nilau balö da'ö.
3 Ba na ba zi no moluo zi manö ba nilau balö. Sanagö, ba isalahini zinagönia, ba na lö khönia, ba ni'amawa ia salahi nitagönia andrö.
4 Na tesöndra auri ba khönia nitagönia, he saŵi, ba he kalide, ba he biri-biri, ba sage-sageu tö ifuli, ogauta.

5 Na so zi dudu urifönia ba mbenuania, ba ma ba kabu nagu khönia, ba na lö i'öli, na la'a zinanö ba nowi bö'ö, ba isalahini bua zinanönia, balazi wa'abölö mbua; ba na ahori la'a zinanö ba nowi, ba fondrege zi sökhi mbua nowinia ba bua ba kabu nagu khönia ibe'e salahi. 

6 Na so galitö, na akhozi go'o ba na ira'i mbasitö ba na akhozi nowi, ba isalahini zakhozi andrö samobörö alitö mege. 

7 Na so zame'e ba nawönia ni'irö'ö, ana'a, ba ma aya, ba na tetagö ba nomo da'ö, ba ifabali mbölinia sanagö andrö, na tesöndra ia.
8 Ba na lö musöndra zanagö, ba yamöi föna Lowalangi zokhö omo, yamöi ba hölu, wa lö nibabayania okhöta nawönia andrö.

9 Na so hadia ia zi taya, he saŵi, ba he kalide, ba he biri-biri, ba he baru, ba he gofu hadia ia zi taya, ba na so zanguma'ö: da'ö ia! ba ni'ohe föna Lowalangi huhuora, ba niŵa'ö Lowalangi si so sala, ba ifabali wanalahini khö nawönia. 

10 Na so zame'e nikubaloi nawönia kalide, ba ma saŵi ba ma biri-biri, ba ma hadia ia gurifö, ba na mate da'ö, ba ma na göna hadia ia, ba ma na te'oloi'ö, si lö i'ila niha bö'ö,
11 ba fe'amöi ba hölu khö Yehowa wangetu'ö huhuo, ma no numalö dangania ba gokhöta nawönia andrö; ba na itehe da'ö sokhö, ba alakha lö i'alī.
12 Ba na no latagö khönia, ba i'alī khö zokhö.
13 Ba na no tesasawi [ba gutu ndru'u], ba na i'ila i'oroma'ö ngamohi, ba alakha lö i'ali nisasawi andrö.

14 Na so zombalö urifö nawönia ba na göna hadia ia ba ma na mate, ba zi lö sokhö ya'ia, ba i'ali.
15 Ba na ba zi so zokhö, ba alakha lö ibe'e wangali si samösa; na niwawalö ba no itema wombalö.

 II. Ba horö bö'ö ba ba wangebua hare gana'a ba ba zalakha 

16 Na so zamowöhö ono alawe, si lö mufohu na, na orudu ia khönia, ba ibe'e mböwö.
17 Ba na ha sambalö lö itehe amania, ibe'e khönia, ba yamutulö wirö, ndrohu-ndrohu mböwö nono alawe. 

18 Ira alawe si fakelemu, ba böi orifi.

19 Dozi sorudu ba gurifö, ba nibunu. 

20 Na so zamozumange adu, ba tenga ha Yehowa, ba nihori

21 Niha bö'ö, ba böi fakao ba böi falangögö; noa sa niha bö'ö göi ami ba danö Miserayi mege.

22 Lakha mbanua ba si lö ama si lö ina ba böi manö mifakao.

23 Na öfakao ia sa, ba na i'angaröfi li ndra'o, ba lö zi lö ufondrondrongo wangarö-ngarönia,
24 ba tesao dania wönugu ba ufabunu'ö ami si'öli, ba tobali lakha mbanua ngambatömi ba si lö ama ndraonomi. 

25 Na öbe'e nifalali gana'a ba mbanuagu si numana, si so ba ngaimö, ba böi sangebua hare ndra'ugö khönia; böi mifohare khönia.

26 Na öhalö gade mbaru nawöu, ba irege aekhu luo, ba öfuli khönia.
27 Awai sa gambala mbotonia, ha barunia andrö; hadia sa'ae ibe'e ambalania, na mö rö ia? Na i'angaröfi li ndra'o, ba ufondrondrongo khönia, me no sahakhö tödö ndra'odo. 

28 Böi tandraŵaisi Lowalangi ba böi elifi zatua mbanuami.

29 Si no fahöna khöu ba si sökhi nösi mbua nagu khöu, ba böi zi lö ölulu. Si a'a nonou matua, ba öbe'e khögu.
30 Ba si manö göi ba zaŵiu ba ba mbiri-biriu: fitu bongi yaso khö ninania, ba na aefa da'ö, ba ö'ohe khögu.

31 Ya niha ni'amoni'ö ami khögu. Ba ösi nisasawi gutu ndru'u ba mbenua, ba lö tola mi'a, mibe'e ö nasu.

Faza 23

I. Amakhoita fa böi mofaya ba fa böi ebua dödöra zambuana 

1 Böi böbögö zi lö duhu. Böi tolo zolau si lö atulö, we'amöi sasinia, ba wamuyu'ö huku.

2 Böi o'ö zato, ba wamazökhi si lö sökhi. Na so huhuo, ba böi o'awögö zato we'amöi sasi, ba wamuyu'ö huku.

3 Böi o'awögö zalaŵa, na so huhuonia.

4 Na ösöndra zaŵi zi fa'udu khöu, ba ma kalidenia, sisuna, ba ö'ohe mangawuli khönia.

5 Na ö'ila ilangö galide zi fa'udu khöu noronia, ba böi erogö ia, ötolo ia, ba wamu'a andrö.

6 Böi fuyu'ö huku zi numana, banuami, na so huhuonia.

7 Böi fabaya ndra'ugö ba huhuo, ba zi faruka faya ba böi fa'awö ndra'ugö ba wangetu'ö huku zi lö horö, ba si so huhuo satulö; lö'ö sa uŵa'ö si lö horö zi so horö.

8 Ba böi a gana'a' i'abösi'ö sa'ae zangila niha ana'a andrö ba ifuyu'ö huhuo satulö.

9 Niha bö'ö, ba böi fakao, noa sa mi'ila, he wisa dödö niha bö'ö, me no niha bö'ö mege ami, ba danö Miseraiyi.

 II. Döfi wolombase ba fe'amoni'ö luo sabato. Inötö gowasa andrö 

1O Meönö fakhe wa'ara mangaha-ngahalö ndra'ugö ba öbasi-basi mbua nowi,
11 ba ba ndröfi si fitu, ba böi oguna'ö ia, böi halö, ena'ö lahalö göra khönia si numana, banuami; ba hadia nisaigöra, ba hana na utu ndru'u zi manga; ba si manö göi wolaumö ba kabu nagu khöu ba ba kabu falo.

12 Önö ngaluo wa'ara, ba hana na öhalö-halö halöŵöu, ba ba luo si fitu, ba molombase ndra'ugö, ena'ö molombase göi zaŵi ba kalide khöu, ba ena'ö lahasugö ira ono zawuyumö ira alawe, ba he niha bö'ö andrö [khöu].

13 Fefu hadia ia, niŵa'ögu khömi, ba böi olifu ami! Böi itörö limi döi Lowalangi bö'ö; böi itörö mbewemi!

14 Medölu zi döfi ölau khögu gowasa.
15 Owasa roti si lö mu'aisöni ölau: fitu, ngaluo wa'ara ö'a roti si lö mu'aisöni, si mane niŵa'ögu khöu, na baŵa Abibi, me no ba da'ö aheta'ö ba danö Miserayi. Böi möi khögu lö ba danga.
161 Ba owasa ba wamasi si a'a mbua danö, nihalöu. Ba owasa ba wamasi sara, ba wasulöna ndröfi, na ö'ozaragö mbua danö.

17 Medölu zi döfi la'ondrasi Zo'aya, Yehowa, dozi motöi matua.
18 Böi fabaya ba roti ni'aisöni ndro zumange andrö ni'oheu khögu, ba tawö zumangegu ba gowasa, ba böi tebe'e yaŵa irugi mahemolu.
19 Fondrege zi sökhi, si a'a mbua nowi khöu, ba ö'ohe ba nahia Lowalangiu Yehowa. Ono mbiri-biri, ba böi rino ba nösi zusu ninania.

 III. Ifabu'u khöra Lowalangi itimba khöra zi lö sökhi ba lalara ba danö Gana'ana 

20 Ba ufowaö-waö fönau mala'ika ba wondrorogö ya'ugö ba lala ba ba wolohe ya'ugö ba naha andrö, nihonogöigu;
21 Angelama ba khönia andrö ba o'ö niŵa'önia; böi sabe'e tandro ndra'ugö khönia; lö'ö sa ibe'e aefa khömi lalömi; fangoroma'ö ya'o sa'ae ia.
22 Ba na öfondrondrongo linia ba na ö'o'ö fefu niŵa'ögu khöu, ba emali nemaliu ndra'odo ba si fa'udu ba zi fa'udu khöu.

23 Mowaö-waö sa'ae dania fönau mala'ika andrö khögu, wolohe ya'ugö ba Ndraono Gamori ba ba Ndraono Kheti ba ba Ndraono Weresi ba ba Ndrawa Gana'ana ba ba Ndraono Hewi ba ba Ndraono Yebusi, ena'ö uhori ira.
24 Böi angalulu ba Lowalangira ba böi fosumange, ba böi ohia'ö wolaura faulugö dudugö, ba rasa harefa andrö khöra.

25 Lowalangimi Yehowa mifosumange, ba ihöna dania khöu gaurifa, ba fökhö, ba itimba khöu.
26 Ba lö dania salau talu ba lö si lö ono ba danö khöu, ba biha wa'anau nosou ube'e.

27 Ufowaö-waö fönau wameta'u andrö khögu ba ufawuka fefu niha, nirugiu dania, ba moloi dania fönau nemaliu fefu ube'e.
28 Geto ufowaö-waö fönau, ena'ö moloi fönau Ndraono Hewi ba Dawa Gana'ana ba Iraono Kheti labe'e.

29 Ba tenga ha döfi wa'ara utimba ira fönau, fa böi modu'u danö ba fa böi fahöna gutu ndru'u khöu.
30 Uzara-zara wanimba ya'ira fönau, irege ato ami, ba wangokhögö tanö.

31 Ba i'otarai nasi zukhu Kebe'e nolamö, irugi nasi ba Ndrawa Wilisiti, ba i'otarai danö si mate andrö ba irugi mboto nidanö (Oiferati) andrö. Ube'e sa'ae ba dangau niha ba danö, ba ötimba ira fönau.

32 Böi fawu'u li ndra'ugö khöra, ba he ba Lowalangira andrö.
33 Böi si lö tebulö ba danö ira, fa böi labe'e mamazökhi horö ndra'ugö khögu. Na öfosumange Lowalangira, ba tobali tandraŵa khöu.

Faza 24

I. Fawu'usa li 

1 Ba imane khö Moze: Ae miyaŵa khö Yehowa, ya'ugö ba ira A'aroni, Nadabi, Elihu ba satua Ndraono Gizeraeli, fitu ngafulu, ba mi'angalulu khönia; ba zaröu so ami.
2 Ba ha Moze zi hatö'ö ya'ia khö Yehowa; ya'ira andrö, ba lö tola lahatö'ö ira, ba sato, ba böi fao khönia, we'amöi miyaŵa. 

3 Ba möi Moze, i'ombakha'ö ba zato goroisa Yehowa andrö fefu ba amakhoitania fefu.

Ba latema linia sato, ha sara li, lamane: Oroisa andrö fefu, nibe'e Yehowa, ba ma'o'ö! 

4 Ba itanö ba zura goroisa Yehowa fefu Moze.

Ba mahemolu ö, ba ihulö wongi ifa'anö naha wame'e sumange, ba gahe hili, awö harefa, felendrua, i'ohiaö wa'oya mado Ndraono Gizeraeli, si felendrua.
5 Ba iŵa'ö ba nono matua Ndraono Gizeraeli labe'e zumange nitunu khö Yehowa ba lataba nono zaŵi, si matua, sumange fangorifi. 

6 Ba ihalö zi matonga ndro Moze, ilau ba wiga, ba si matonga, ba ibe'e fanefe naha wame'e sumange.
7 Ba ihalö zura wawu'usa li andrö, ba ifarongogö ba zato wombaso.

Ba lamane: Fefu hadia ia niŵa'ö Yehowa, ba mafondrondrongo, ma'o'ö. 

8 Ba ihalö ndro no mege Moze, itefe zato, imane: Do wawu'usa li andrö da'e, fawu'usa li nilau Yehowa khömi, dali goroisa andrö fefu.

 II. I'oroma'ö ia Lowalangi ba zatua Ndraono Gizeraeli 

9 Ba möi miyaŵa Moze ba ira A'aroni, Nadabi, Abihu ba satua Ndraono Gizeraeli, fitu ngafulu.

10 Ba oroma khöra Lowalangi Ndraono Gizeraeli; barö gahenia, ba hulö mbatu nila nifa'anö, si mane banua si yaŵa wa'ohahau.
11 Ba nitutuyu andrö ba Ndraono Gizeraeli, ba lö ibabaya. Ba me no lanehegö Lowalangi, ba manga ira.

 III. Ifuli möi miyaŵa ba hili Moze ba öfa wulu wonginia ba da'ö 

12 Ba imane Yehowa khö Moze: Ae miyaŵa khögu ba hili ba ba da'ö iagö, ba ube'e khöu gara wanura andrö, ba nisura goroisa ba amakhoita andrö, nisuragu, ba wamahaö ya'ira. 

13 Ba maoso Moze, i'ohe genoninia Yosua andrö; ba möi miyawa ba hili Lowalangi Moze. 
14 Ba ba zatua no mege, ba imane: Mibaloiga ba da'e, irege mangawuliga khömi; so sa atö awömi Ga'aroni ba Huri. Na so zi so huhuo, ba yamu'ohe khöra. 

15 Ba me no irugi yaŵa hili, ba ibalugö hili lawuo.
16 Ba i'iagö hili Zina'i lakhömi Yehowa. Önö ngaluo wa'ara ibalugö hili lawuo andrö; ba me luo si fitu, ba humede ia khö Moze, moroi ba lawuo.
17 Ba ba wamaigi Ndraono Gizeraeli, ba hulö galitö si manga-manga hadia ia lakhömi Yehowa andrö ba zuzu hili.

18 Ba möi bakha ba lawuo Moze, möi ia miyaŵa ba hili. Ba öfa wulu ngaluo ba öfa wulu mbongi Moze ba hili.

Faza 25

I. Fanguma'ö bobotolö ba ni'amoni'ö 

1 Ba humede Yehowa khö Moze, imane: 

2 Ŵa'ö ba Ndraono Gizeraeli, ena'ö labe'e mbobotolö khögu; midozigö zi no aoha gölö, wangai, khöra.

3 Ba da'ö game'ela nihalömi khöra: ana'a ba firö ba töla; ba ungu sowu
4 waru-waru ba ungu soyo ba kirimisi, ba tarafali ba bu nambi;
5 ba uli mbiri-biri nilau soyo ba uli mina guaza ba bana (eu);
6 ba fanikha ba wandru, ba remba-remba ba wanikha famayoini ba ba nitunu samohua;
7 ba feremata una, ba feremata bö'ö, talakhoi nono mbaru andrö, awö ba mbola waetasa andrö.

8 Ba lafa'anö khögu nahia ni'amoni'ö, ena'ö sosodo ba khöra.
9 Mitöngöni sibai wamaedo nahia ba famaedo wakakenia andrö fefu ni'oroma'ögu khöu dania, wamazökhi ya'ia.

 II. Tawöla gamabu'ula li 

10 Ba lafazökhi dawöla, bana geunia, 2½ bela wa'anau ba 1½ hela wa'ebolo ba 1½ hela wa'alaŵa.

11 Ba öfo'uli si ndruhu mbalaki tanö bakha ba tanö baero öfo'uli ba öfasui wamosinga ya'ia ana'a.
12 Ba öfa öfahele tumbo ni'ogaolo, ana'a, ba öfakhai ba gahenia si öfa, dombu-dombua fatambai. 

13 Ba öfazökhi hea-hea bana, ba öfo'uli ana'a.
14Ba hea-hea andrö, ba öfatörö ba dumbo ni'ogaolo no mege, ba ngai dawöla, ena'ö tobali famahea dawola. 

15 Böi tebulö ba dumbo ni'ogaolo andrö ba ngai dawöla hea-hea andrö; lö tola aheta ba da'ö.
16 Ba barö dawöla andrö öbe'e zura goroisa, nibe'egu ba dangau dania. 

17 Ba öfazökhi lagö-lagö, si ndruhu mbalaki 2½ hela wa'anau ba 1½ hela wa'ebolo.
18 Ba dombua öfazökhi kerubi ana'a, — niböbözi wamazökhi ya'ia — faföfö lagö-lagö andrö; faoma faföfö öbe'e kerubi andrö.
19 Ba dete lagö-lagö andrö öbe'e kerubi andrö faföfö.
20 Ba kerubi andrö, ba samologö afira, miyaŵa, wamalugö lagö-lagö andrö afira, si fatahö ira, la'otahögö lagö dawöla kerubi andrö.
21 Ba öbe'e ba dete dawöla lagö-lagö andrö; ba bakha barö dawöla öbe'e zura goroisa andrö, nibe'egu ba dangau dania.

22 Ba ba da'ö u'oroma-roma'ö ndra'o khöu dania, moroi ba lagö-lagö andrö fahuhuo ndra'o khöu, moroi ba gotalua kerubi andrö si dombua, si so ba dete dawöla wamaduhu'ö andrö, ero na so niŵa'ögu, nifa'emau ba Ndraono Gizeraeli.

 III. Meza roti nifaigi-faigi andrö 

23 Ba öfazökhi meza, bana geunia, 2 hela wa'anau ba sahela wa'ebolo ba 1½ wa'alaŵa.
24 Ba öfo'uli ia si ndruhu mbalaki ba öfosinga ana'a, fasui. 

25 Ba öfolambe-lambe, lalu'a wa'ebolo, fasui, ba öfosinga göi ana'a lambe-lambe andrö, si fasui göi.
26 Ba öfa öfazökhi khönia tumbo ni'ogaolo, ba ba watalinga gahenia öfakhai dumbo andrö.
27 Si fatöfa ba lambe-lambe dumbo andrö, naha hea-hea, ba wolohe meza andrö. 

28 Ba hea-hea andrö, ba bana, nifo'uli ana'a; da'ö wamahea meza andrö.
29 Ba öfazökhi zoguna ba da'ö, mako ba figa ba kundri ba mako ba wamadu, fame'e zumange nibadu; si ndruhu mbalaki ö'oguna'ö wamazökhi ya'ia. 

20 Ba ba meza andrö, ba lö öbulö'ö roti nifaigi-faigi, fönagu.

 IV. Naha wandru 

31 Ba öfazökhi na naha wandru si ndruhu mbalaki, niböbözi naha wandru andrö, ahenia ba tölania; ba nifobunga ia, bowo sawena aboto.

32 Ba nifodaha fatambai, tölu-tölu dambai ndraha.
33 Ba sara-sara daha, ba tölu-tölu tebe'e ni'obowo kanari, sambu-sambua bowo, sawena aboto; si manö ba ndraha andrö fefu, si önö, daha naha wandru andrö.

34 Ba ba döla, ba öfa tebe'e bunga ni'obowo kanari, sawena aboto.
35 Sambu-sambua bowo tou zi dua-dua daha khönia, ba ndraha andrö, si önö, daha naha wandru andrö. 

36 Ba bene mbowo andrö ba daha andrö, ba ha sara, awö döla; niböbözi fefu, ba ha sara, si ndruhu mbalaki. 

37 Ba fitu öfazökhi fandru khönia, nibe'e yaŵa dania, ba wohagami naha andrö fönania. 

38 Ba guti wandru khönia ba sife andrö, ba si ndruhu mbalaki göi.
39 Otu a dua wulu balaki ö'oguna'ö si ndruhu mbalaki, wamazökhi ya'ia, fabaya gama-gamania no mege. 

40 Ba faigi, fa ötöngöni sibai dulada andrö, ni'oroma'ö khöu ba hili, wamazökhi ya'ia.

Faza 26

I. Ose wamaduhu'ö andrö ba kulambunia 

1 Ba ba nose andrö, ba fulu nga'örö kulambu öbe'e, wamazökhi ya'ia, kulambu nisoso, tarafali bana, ba ungu sowu waru-waru ba soyo, ba kirimisi; öfokerubi nifolau duka wanoso, wamazökhi ya'ia.

2 Sagörö kulambu, ba 28 hela wa'anau ba 4 hela wa'ebolo; nifaomagö wa'ebua gulambu andrö fefu.
3 Lima-lima nga'örö kulambu nifatagu. 

4 Ba öfotumbo dagu-tagu gulambu ba wondrege zi sagörö, tumbo ungu sowu waru-waru, ba si manö ba dagu-tagu gulambu ba wondrege zi sagörö.
5 Lima wulu dumbo öbe'e ba gulambu si sagörö ba lima wulu dumbo göi ba gulambu andrö si fasinga ba zi sagörö andrö, ena'ö faudu-faudu dumbo andrö. 

6 Ba lima wulu öfazökhi khai-khai ba öbe'e famakhai gulambu andrö, ena'ö ha sambua nose andrö.

7 Ba öfazökhi göi dufo bu nambi, sagö nose andrö; felezara nga'örö öfazökhi tufo ba da'ö.
8 Sagörö tufo, ba 30 hela wa'anau ba 4 hela wa'ebolo; faoma wa'ebua zi felezara nga'örö andrö.
9 Lima nga'örö tufo andrö, ba öfatagu, öbali'ö si ha sagörö, ba si manö göi zi önö nga'örö, si tosai, ni'osagörö'ö; ba si sagörö ba naha zi önö, ba öfatö'ö dalu, öfodua winaeta, ba mbawa duasa nose.
10 Ba ba dagu-tagu dufo ba wondrege zi sagörö andrö, ba lima wulu öfazökhi tumbo, ba si manö göi ba dagu-tagu dufo ba wondrege zi sagörö, lima wulu dumbo. 

11 Ba lima wulu öfazökhi khai-khai, töla, ba öfatörö ba dumbo andrö khai-khai andrö, wama'anö sagö andrö, fa ha sagörö. 

12 Ba ba zi töra fa'anau dufo andrö, ba si matonga, ba ba gero nose latöraigö.
13 Ba hadia zi töra na ba dufo andrö, ba sahe-sahela dambai lafatalu'i'ö, ba ngai nose, ena'ö ibalugö.
14 Ba öfazökhi balu-balu dufo andrö dufo uli mbiri-biri, nilau soyo, ba balu-balu da'ö zui, ba tufo uli mina guaza.

 II. Fafania 

15 Ba öfalau'ö wafa, döla-döla nose, nifasindro, bana geunia.
16 Sagörö fafa, ba 10 hela wa'anau ba 1½ wa'ebolo.
17 Ba sagörö, ba dua mba'i-ba'i, nifaböbö; si manö wamazökhiu fafa nose andrö fefu.
18 Ba fafa nose, nifalau'ömö, ba 20 nga'örö tanö raya.
19 Ba öfo'ahe firö, 40, ba wafa andrö si 20 nga'örö; dua-dua gahe zagörö fafa, ba mba'i-ba'inia andrö si dua-dua. 

20 Ba si manö göi, ba zi tambai nose, tanö yöu, 20 nga'örö fafa,
21 awö gahe firö andrö si 40, dua-dua gahe zagörö fafa. 

22 Ba ba hambo nose, tanö ba gaekhula luo, ba 6 nga'örö öfalau'ö fafa.
23 Ba dua görö wafa öfalau'ö ba watalinga nose tanö furi, si dombua.
24 Si dua-dua görö da'ö moroi tou, ba ha sara ba hogu, ba dumbo ni'ogaolo andrö si sambua; si manö zi dua görö andrö nifotalinga zi'u. 

25 Tobali ŵalu nga'örö fafa, si so ahe firö andrö — 16 gahe, dua-dua gahe zagörö fafa.

26 Ba lima öfazökhi lazi, bana, ba wafa andrö ba zi tambai nose,
27 ba lima lazi ba wafa ba zi tambainia, ba lima lazi ba wafa ba gero nose, tanö ba gaekhula luo.
28 Ba lazi ba dalu andrö, ba ba dalu wafa itörö, sandroro manö.
29 Ba fafa andrö, ba öfo'uli ana'a, ba he tumbo andrö khönia, ba nifatörö lazi andrö, ba ana'a öfake wamazökhi ya'ia, ba lazi andrö ba öfo'uli ana'a. 

30 Si manö wamazökhiu ose andrö, dali ni'oroma'ö khöu ba hili.

 III. Ba'a-ba'a andrö 

31 Ba öfazökhi göi mba'a-ba'a ungu sowu waru-waru ba soyo ba kirimisi  ba tarafali bana nifolau duka wanoso wamazökhi ya'ia, nilalau kerubi.
32 Öfa be'e taru nahe bana, nifo'uli ana'a ba nifo'ahe firö, ba wanandro ya'ia osö-osö ana'a. 

33 Ba barö khai-khai andrö naha mba'a-ba'a andrö; ba bakha barö mba'a-ba'a andrö öbe'e dawöla si so sura goroisa. Ba oto-oto khömi mba'a-ba'a andrö, ba gotaluara ni'amoni'ö wondrege ni'amoni'ö. 

34 Ba öbe'e ba dete dawöla zura goroisa lagö-lagö andrö, ba wondrege ni'amoni'ö andrö. 

35 Ba meza andrö, ba baero mba'a-ba'a andrö öbe'e, ba naha wandru andrö, ba ba gamaudu meza, tanö raya ba nose; tanö yöu öbe'e meza. 

36 Ba öfazökhi göi mba'a-ba'a mbawandruhö nose, ungu sowu waru-waru ba soyo ba kirimisi ba tarafali bana, nifolau zanoso si gara-gara. 

37 Ba lima öfazökhi taru nahe, taru-taru mba'a-ba'a andrö, bana, ba öfo'uli ana'a; ba osö-osönia, ba ana'a göi, ba lima öfahele ahenia, töla.

Faza 27

I. Naha wame'e sumange nitunu 

1 Ba naha wame'e sumange andrö, ba bana geunia, lima hela wa'anau ba lima hela wa'ebolo — si öfa sagi — ba tölu hela wa'alaŵa. 

2 Ba tandrunia, ba ba watalingania si öfa öbe'e ena'ö faböbö khönia dandru andrö, ba öfo'uli ia töla. 

3 Ba bowoa andrö khönia, ba wameta awu andrö, ba sou-sou khönia ba figa ba garafu ba gali, fefu wakake khönia, ba töla öbe'e. 

4 Ba öfazökhi khönia darali, si hulö gu'ö, töla; ba ba darali andrö, ba öfa öbe'e tumbo ni'ogaolo, töla, ba watalinga naha wame'e sumange andrö, si öfa,
5 ba tou lambe-lambe andrö, si fasui ba naha wame'e sumange andrö, ökhaigö, ena'ö ba dalu naha wame'e sumange irugi u'ö andrö. 

6 Ba öfazökhi hea-hea naha wame'e sumange, hea-hea bana, ba öfo'uli töla.
7 Hea-hea andrö, ba ba dumbo andrö tefatörö, ena'ö tefatambai naha wame'e sumange hea-hea andrö, na lafabea.
8 Fafa döla-dölania, ena'ö mo'arö tanö bakha; la'o'ö ni'oroma'ö khöu ba hili, wamazökhi ya'ia.

 II. Olayama nose wamaduhu'ö andrö 

9 Ba olayama nose andrö, ba ömane wamazökhi ya'ia: ba wondregenia tanö raya, ba öfazökhi mba'a-ba'a golayama, tarafali bana öbe'e, otu hela wa'anau, ba ngai andrö si sara;
10 ba dua wulu daru nahe, awö gahe töla, si dua wulu — osö-osö ba daru nahe andrö ba tumbo ni'ogaolo andrö, ba firö öbe'e. 

11 Ba ba'a-ba'a ba ngai tanö yöu, otu hela, ba dua wulu daru nahe, awö gahe töla, si dua wulu; osö-osö ba daru nahe andrö ba tumbo ni'ogaolo andrö, ba firö.
12 Ba ba lulu golayama tanö ba gaekhula, ba ba'a-ba'a si lima wulu hela ba fulu daru nahe, awö gahe, fulu.
13 Ba lima wulu hela göi lulu golayama tanö ba gatumbukha, 

14 ba felelima hela mba'a-ba'a ba zi tambai, ba tölu daru nahe, awö gahe, si tölu.
15 Ba felelima hela mba'a-ba'a ba zi tambai ba tölu daru nahe, awö gahe, si tölu. 
16 Ba ba mbawa göli golayama, ba ba'a-ba'a si dua wulu hela fa'ebolo, ungu sowu waru-waru ba soyo ba kirimisi ba tarafali bana, nifolau zanoso si gara-gara, ba öfa daru nahe, awö gahe, si öfa. 

17 Ba fefu daru nahe ba golayama andrö, fasui, ba nifotumbo ni'ogaolo, firö; osö-osö khönia, ba firö, ba ahe, ba töla; 

18 Fa'anau golayama andrö, ba otu hela, ba fa'ebolo, ba lima wulu hela, ba fa'alaŵa, ba lima hela [ba'a-ba'a andrö], tarafali bana, nifo'ahe töla.

 III. Fakake ni'amoni'ö ba fanikha wandru 

19 Ba fakake ba nose andrö, fefu [soguna] ba halöŵö ni'amoni'ö andrö, ba khönia, ba taru-tarunia fefu, awö daru-taru ba golayama fefu, ba töla. 

20 Ba ya'ugö, ba ŵa'ö ba Ndraono Gizeraeli, la'ohe khöu zi ndruhu wanikha zai, fanikha mbua zai nitutu, fanikha wandru andrö, ena'ö lö mamalö-malö la'ila latunu wandru.
21 Ba nose wama'ele'ö andrö, baero mba'a-ba'a andrö, fomba'a zura goroisa, lafazökhi ia A'aroni ba ononia, i'otarai na bongi, irugi moluo, föna Yehowa. Huku si lö mamalö-malö da'ö ba Ndraono Gizeraeli, götö-götö wa'ara.

Faza 28

I. Nukha gere 

1 Ba halö khöu ga'au A'aroni, awö nononia, nitutuyu ba Ndraono Gizeraeli fefu, ena'ö ere ira khögu, A'aroni ba Nadabi ba Abihu ba Eleazari ba Itamari, ono Ga'aroni andrö.

2 Ba öfatagu'ö mbaru ni'amoni'ö khö Ga'aroni, sumange ba famoadu.
3 Ba hede ba duka andrö fefu, nibe'egu tödö ba wa'atuka, ena'ö latagu nukha andrö khö Ga'aroni, fa ta'ila ta'amoni'ö ia, ena'ö ere ia khögu.
4 Ba da'ö nukha andrö, nitagura: Bola ba ono mbaru ba doto ba baru sebua ba kameza, muko si gara-gara, ba bala högö ba böbö talu.
5 Ba latagu nukha ni'amoni'ö khö Ga'aroni ba ba nononia, ena'ö ere ia khögu. Böna ame labe'e ba ungu sowu waru-waru ba soyo ba kirimisi ba tarafali.

 II. Baru gere sebua 

6 Ba ba nono mbaru ba doto, ba böna ame labe'e ba ungu sowu waru-waru ba soyo ba kirimisi ba tarafali bana.
7 Dua görö labe'e balu-balu galisi, nifaböbö khönia, ba mbalönia si dua tefaböbö.

8 Ba taŵi-taŵi andrö, si so khönia ba wobaru ya'ia, ba si manö göi wamazökhi, ba si fadoro khönia, böna ame ba ungu sowu waru-waru ba soyo ba kirimisi ba tarafali bana.

9 Ba dombua öhalö feremata una ba ösua yaŵa döi Ndraono Gizeraeli,
10 önö döi ba weremata si sambua, ba si önö, si tosai, ba ba zi sambua; öfa'oli, dali wa'asia'a.
11 Halöŵö zanua kara, fa'atuka zogao tandro wanua feremata andrö si dombua, dali döi Ndraono Gizeraeli; ba öfosinga ana'a.
12 Ba feremata andrö, si dombua, ba öfakhai ba mbalu-balu galisi andrö, ba nono mbaru ba doto andrö, famasugi ba dödö [Yehowa] Ndraono Gizeraeli; tobali i'angalisigö döira A'aroni föna Yehowa, fa böi olifu ia.

13 Ba öfosinga ana'a.

14 Ba dua öfazökhi raeŵe-raeŵe si ndruhu mbalaki; si mane sinali nitali öbe'e, ba raeŵe-raeŵe sinali andrö, ba ba zinga no mege öfakhai.

15 Ba öfazökhi mbola waetasa, nifolau duka wanoso, dali wamazökhi ono mbaru ba doto andrö ba wolaumö ya'ia, böna ame ba ungu sowu waru-waru ba soyo ba kirimisi ba tarafali bana öbe'e.
16 Ni'o'öfa sagi, dua winaeta, lito wa'anau ba lito wa'ebolo.
17 Ba öfa'oli ba detenia weremata, öfa ngenoli: feremata aki ba feremata zabarazadi ba feremata zumurudi ngenoli moroi yaŵa.

18 Ba ba wanetenia, ba feremata manika ba feremata nila ba feremata ita.
19 Ba ba wanetenia, ba feremata fusifaraga ba batu siabu ba feremata mariti.
20 Ba ba wanetenia ba feremata firuza ba feremata una ba feremata yasia; da'ö nifa'oli khönia, nifasui singa ana'a andrö.

21 Ba felendrua weremata andrö, dali döi Ndraono Gizeraeli andrö, si felendrua; sambu-sambua feremata, ba sambua-sambua nisua töi mado Ndraono Gizeraeli andrö, si felendrua, nifolau duka, sogao tandro.

22 Ba öfakhai ba mbola andrö raeŵe-raeŵe nitali andrö, balaki.
23 Ba bola andrö, ba öfotumbo ni'ogaolo, dombua; ba watalinga mbola andrö, si dombua öfakhai dumbo andrö, si dombua.

24 Ba raeŵe-raeŵe balaki andrö, si dua rozi, ba ba dumbo mbola andrö, si dombua, öfakhai.
25 Ba si föfö raeŵe-raeŵe andrö, si dua, ba öfakhai ba zinga no mege ba öfaböbö ba mbalu-balu galisi andrö ba nono mbaru ba doto, tanö föna.

26 Ba dombua öfazökhi tumbo ni'ogaolo, ana'a, ba öbe'e ba watalinga mbola andrö, ba watalinga tanö barö, si otahögö ono mbaru ba doto.
27 Ba dombua tö öfazökhi tumbo ni'ogaolo, ana'a, ba öfakhai ba mbalu-balu galisi andrö ba nono mbaru ba doto, tanö tou sibai, miföna, ba nifaböbö ya'ia, yaŵa mböbö nono mbaru ba doto.
28 Ba bola andrö nifotumbo ba öfakhai ba dumbo nono mbaru, sinali ungu sowu waru-waru, nifatörö ba dete mböbö nono mbaru andrö, ba tobali lö maliŵa-liŵa mbola ba dete nono mbaru.

29 Ba i'ohe-ohe döi Ndraono Gizeraeli A'aroni ba dete mbola waetasa andrö, ba dotonia, na möi ia ba ni'amoni'ö, föna Yehowa ena'ö lö mamalö-malö itörö tödönia ira.

30 Ba ba mbola waetasa andrö öbe'e Urimi ba Tumimi (haga ba fa'atulö) andrö, ena'ö ba doto Ga'aroni so, na möi ia si bakha, föna Yehowa, fa böi mamalö-malö ba doto Ga'aroni waetasa andrö ba Ndraono Gizeraeli, föna Yehowa.

31 Ba baru sebua andrö, daya-daya nono mbaru andrö, ba ha sambalö ungu sowu waru-waru öbe'e,
32 ba nitöla'ö, lala högö, ba dalu, ba nifasui rendra zatöla andrö, rendra nisoso, si mane ba lala högö ba göröba, fa böi atika.
33 Ba ba dagu-tagunia, ba öbe'e ni'obua dalimo, ungu sowu waru-waru ba soyo ba kirimisi — ba dagu-tagunia, fasui — ba öfasolisi riti-riti, ana'a, sambu-sambua riti-riti
34 ba sambu-sambua ni'obua dalimo, fasui, ba dagu-tagu mbaru sebua andrö, nifasolisi.

35 Ba i'obaru A'aroni, ba halöŵönia, ena'ö terongo linia [li riti-riti andrö], na möi ia si bakha, ba ni'amoni'ö andrö, föna Yehowa, ba na möi baulu, fa böi mate ia.

36 Ba öfazökhi na mbala högö si ndruhu mbalaki ba öfasua'ö ba detenia: "Ni'amoni'ö khö Yehowa", nifolau zogao tandro.

37 Ba öfaböbö ba zinali ungu sowu waru-waru, ena'ö adölö bala högö; ba gangango mbala högö tebe'e ia.
38 Ba ba gangango Ga'aroni fatöfa ia, ena'ö A'aroni zolu'i si sala andrö ba ngawalö ni'amoni'ö andrö, ba zumange ni'amoni'ö andrö fefu, nibe'e Ndraono Gizeraeli dania. Böi yatebulö ba gangangonia, ena'ö omasi Yehowa ira ibe'e.

39 Ba kameza andrö, ba tarafali öbe'e, nisoso, sogara-gara; ba öfazökhi mbala högö tarafali ba böbö talu, nifolau zanoso sola'a-la'a.

 III. Nukha gere na 

40 Ba ba ndraono Ga'aroni, ba öfazökhi gameza ba böbö talu, ba kofia salaŵa öfazökhi khöra, sumange ba famoadu.
41 Ba öbe'e nukha Ga'aroni ba nukha ndraononia ba öbayoini ira ba öfo'ösi dangara ba ö'amoni'ö ira, ena'ö ere ira khögu.

42 Ba öfazökhi khöra zaraeŵa tarafali, balu-balu zaila ira; i'otarai löwi-löwi, irugi waha.
43 Ba la'anaraeŵa A'aroni ba iraononia, na möi ira ba nose wama'ele'ö andrö ba na la'ondrasi naha wame'e sumange, ba wangai halöŵöra ba ni'amoni'ö andrö, fa böi mosala ira ba fa böi mate ira. Ya huku da'ö khönia ba ba madounia, si lö mamalö-malö.

Faza 29

I. Amakhoita ba we'amoni'ö ere andrö 
 
1 Ba ömane khöra we'amoni'ö ya'ira, ena'ö ere ira khögu: Halö zi matua nono zaŵi ba dua geu zi matua mbiri-biri, si lö sinegu,
2 ba roti si lö mu'aisöni, nifaruka fanikha ba kue bö'ö si lö mu'aisöni, nigule'ö fanikha; hamo gandru wamazökhi ya'ia fefu.
3 Ba öbe'e ba gambu-kambu, ba ohe, fabaya kambu-kambu, awö zaŵi andrö ba awö mbiri-biri andrö, si dua geu. 

4 Ba A'aroni ba iraononia, ba ohe ba mbawandruhö nose ba femondri ira. 

5 Ba halö nukha andrö ba fonukha Ga'aroni kameza ba baru sebua, daya-daya nono mbaru andrö, ba ono mbaru ba doto ba bola andrö, ba öböbö khönia mböbö nono mbaru andrö.

6 Bala högö andrö be'e ba högönia ba öfaböbö ba mbala högö detenia andrö ni'amoni'ö. 

7 Ba öhalö wanikha famayoini andrö, ölau ba högönia, öbayoini ia. 

8 Ba ö'ohe ba da'ö göi ndraononia ba öfonukha ira kameza.
9 Foböbö talu ira, he A'aroni ba he iraononia ba fokofia, ena'ö tetehe khöra wa'a'ere, gotö-götö wa'ara, huku si lö tebulö. Ba öfo'ösi danga ndra A'aroni iraononia. 

10 Ba ö'ohe föna nose wama'ele'ö zaŵi andrö, ena'ö latufa högönia A'aroni ba ira ononia tangara.

11 Awena dania ötaba zaŵi föna Yehowa, ba zinga mbawandruhö nose wama'ele'ö,
12 ba halö ösa ndro zaŵi andrö, ba gule'ö ba dandru naha wame'e sumange turumö; ba do soya, ba duwagö ba danö, ba gahe nahe wame'e sumange. 

13 Ba halö dawö fefu, balu-balu galakhaö ba si falemba ga gate, ba bua, si dombua, awö dawönia, ba tunu ba dete naha wame'e sumange.
14 Ba ösi zaŵi andrö ba ulinia ba tainia, ba baero golombaseŵa ötunu — sumange fameta horö ia.

15 Ba sageu öhalö biri-biri andrö, ena'ö latufa högönia A'aroni ba iraononia, tangara.
16 Awena dania ötaba mbiri-biri andrö ba öhalö ndro ba öbe'e fanefe naha wame'e sumange, fasui. 
17 Ba biri-biri andrö, ba ötatawi, sasai mbetu'ania ba ahenia, ba orudugö ba nösinia bö'ö ba ba högönia. 

18 Ba tunu mbiri-biri andrö ma'asageu ba dete naha wame'e sumange — sumange nitunu ia, sumange Yehowa, samohua, sumange ba galitö, nibe'e khö Yehowa. 

19 Ba öhalö mbiri-biri si sageu, ena'ö latufa högönia A'aroni ba iraononia, tangara;
20 ba taba mbiri-biri andrö ba halö ösa ndronia ba gule'ö ba mbörö dalinga Ga'aroni, ba gambölö, ba ba mbörö dalinga ndraononia ba gambölö ba ba duturura sebua ba dangara kambölö ba ba duturu kahe sebua ba gambölöra, ba do soya, ba be'e fanefe naha wame'e sumange, fasui.
21 Ba öhalö ndro andrö ma'ifu, ba naha wame'e sumange, awö wanikha famayoini andrö, ma'ifu, ba ötefe Ga'aroni ba nukhania, ba iraononia ba nukhara, ena'ö ni'amoni'ö ia, awö nukhania, ba he iraononia, awö nukhara.

22 Ba halö dawö mbiri-biri andrö ba i'onia sotawö andrö, fabaya tawö balu-balu galakhaö, ba si falemba ba gate ba bua, si dombua, awö dawönia ba faha ba gambölö — biri-biri famataro ia —
23 ba sambua roti ba sagörö kue nifaruka fanikha ba sagörö kue bö'ö ba gambu-kambu andrö, nibe'e si lö mu'aisöni andrö, si so föna Yehowa.
24 Ba öbe'e ba danga Ga'aroni ba ba danga ndraononia da'ö fefu, ba öhahae nihahae khö Yehowa. 

25 Ba öfuli öhalö ba dangara ba ötunu ba dete naha wame'e sumange, awö zumange nitunu andrö, samohua khö Yehowa: sumange ba galitö ia, nibe'e khö Yehowa.
26 Ba öhalö nosu mbiri-biri famataro Ga'aroni andrö ba öhahae nihahae khö Yehowa, ba urakhau dania ia.
27 Ba ni'amoni'ö öŵa'ö nosu andrö, nihahae, ba faha andrö fegero, nihalö mege fegero, faha mbiri-biri famataro Ga'aroni ba iraononia.

 II. Urakha gere ba zumange andrö 

28 Urakha ndra A'aroni iraononia da'ö, nifakhoi ba Ndraono Gizeraeli, si lö mamalö-malö; sumange nihalö fegero ia, ba sumange nihalö fegero labe'e ia Iraono Gizeraeli, föfö zumange fangorifi andrö khöra, sumange nihalö fegero khöra, nibe'e khö Yehowa.

29 Ba nukha ni'amoni'ö andrö khö Ga'aroni, ba möi ba nononia na furi ena'ö la'onukha na tebayoini ira ba na tefo'ösi dangara.
30 Fitu ngaluo wa'ara i'onukha ononia andrö si tobali ere fangalinia, si möi-möi ba nose wama'ele'ö andrö, ba wangai halöŵö andrö ba ni'amoni'ö. 

31 Ba biri-biri famataro andrö, ba öhalö, ba ba naha ni'amoni'ö örino nösinia.
32 Ba A'aroni ba iraononia zi manga nösi mbiri-biri andrö, awö roti andrö, ba gambu-kambu, ba zinga mbawandruhö nose wama'ele'ö la'a.
33 Fameta horö andrö, me lafo'ösi dangara, me la'amoni'ö ira, da'ö la'a; lö töla i'a niha bö'ö, me no ni'amoni'ö. 

34 Ba na so zi tosai, irege mahemolu mbanua, ösi mbiri-biri famataro andrö, ba ma roti andrö, ba ötunu zi tosai andrö: lö tola la'a niha, me no ni'amoni'ö. 

35 Si manö wolaumö khö Ga'aroni ba ba ndraononia, ö'o'ö sibai niŵa'ögu khöu: fitu bongi wa'ara öfo'ösi dangara.

 III. Amakhoita ba zumange sero ma'ökhö 

36 Ba ö'erogö ma'ökhö wangasogö si matua nono zaŵi, sumange fameta horö, ba wangefa'ö horö andrö, ba öheta zala ba naha wame'e sumange, na ölau wangefa horö andrö ba khönia, ba öbayoini ia, ba we'amoni'ö ya'ia. 

37 Fitu bongi wa'ara ölau wangefa horö andrö ba naha wame'e sumange, ba we'amoni'ö ya'ia; ba tobali ni'amoni'ö sibai naha wame'e sumange andrö, ba dozi sombambaya naha wame'e sumange andrö, ba no ni'amoni'ö göi.

38 Ba da'ö nibe'eu ba naha wame'e sumange: Ero ma'ökhö ba dua rozi nono mbiri-biri, si döfi fa'ebua; si lö mamalö-malö da'ö.

39 Ono mbiri-biri si sara, ba na mahemolu mbanua öbe'e, ba si sara, ba na tanö owī. 
40 Ba samba hinaoya hamo safusi, nifaruka fanikha mbua zai nitutu, samba kata; ba sumange nibadu, samba kata agu, nifao ba nono mbiri-biri si sara.

41 Ba ono mbiri-biri si sara, ba tanö owi öbe'e — ba ba zumange ni'a ba ba zumange nibadu, ba si mane na mahemolu mbanua ölau, samohua omasiö, ö nifatörö ba galitö, nibe'e khö Yehowa,
42 sumange nitunu khömi, si lö mamalö-malö, götö-götö wa'ara, ba zinga mbawandruhö nose wama'ele'ö, föna Yehowa, ba ni'oroma'ögu ya'o khöu dania ba zi fahuhuodo khöu.

 IV. Amabu'ula li Lowalangi 

43 Ba ba da'ö u'oroma'ö ndra'odo ba Ndraono Gizeraeli, ba ni'amoni'ö dania ia, ba lakhömigu andrö.
44 Ba u'amoni'ö nose wama'ele'ö andrö, awö naha wame'e sumange; ba A'aroni göi ba iraononia, ba u'amoni'ö, ena'ö ere ira khögu. 

45 Ba u'iagö ba hunö Ndraono Gizeraeli, ba Lowalangira ndra'odo;
46 ba ya'aboto ba dödöra, wa no ya'odo, Yehowa, Lowalangira, si no mangeheta ya'ira ba danö Miserayi, ba wangiagö khöra — ya'odo andre, Yehowa, Lowalangira.

Faza 30

I. Famazökhi naha nitunu samohua ba hadia nitunu yaŵa 

1 Ba öfazökhi na naha wanunu samohua; bana öbe'e eunia.
2 Sahela wa'anau ba sahela wa'ebolo; ni'o'öfa sagi, ba dua hela wa'alaŵa. Si fadoro khönia dandrunia.
3 Ba öfo'uli ia si ndruhu mbalaki, mezania, awö saginia, fasui, awö dandrunia, ba öfasui ia singa si ndruhu mbalaki. 

4 Ba tou zinga andrö, ba öfotumbo ni'ogaolo, dombua, ba watalingania si dombu-dombua; faoma fatambai öbe'e, naha hea-hea, ba wamahea ya'ia.
5 Ba hea-hea andrö, ba bana öbe'e eu, ba öfo'uli ana'a. 

6 Ba baero mba'a-ba'a andró, fomba'a dawöla, si so sura goroisa, öbe'e ia — baero mba'a-ba'a lagö dawöla andrö, si so yaŵa zura goroisa andrö, ba ni'oroma'ögu ya'o khöu dania. 

7 Ba itunu ba detenia yaŵa zamohua A'aroni; ero mahemolu mbanua, na ihaogö wandru andrö, itunu.
8 Ba na owi göi, na itunu wandru, ba itunu göi A'aroni; sumange simbo, si lö mamalö-malö khömi, föna Yehowa, götö-götö wa'ara. 

9 Samohua bö'ö ba sumange nitunu ba sumange ni'a, ba böi mibe'e yaŵa; ba he sumange nibadu, ba lö tola mifaduwa yaŵa.

10 Ba samuza zi döfi iheta zala, ba dandrunia andrö A'aroni, do zumange fameta horö andrö, ba wameta sala, ibe e fameta zala khönia, zamuza zi döfi, götö-götö wa'ara — ni'amoni'ö sibai khö Yehowa.

 II. Bobotolö ba ni'amoni'ö andrö 

11 Ba humede Yehowa khö Mose, imane: 

12 Na ö'erai zatua Ndraono Gizeraeli ba yamube'e khö Yehowa mbele-bele nosonia zamösana, na te'erai ira, ena'ö lö göna ira famakao, na te'erai ira.

13 Dozi ni'erai ba ½ zekeli (sasuku) zamösa labe'e, saga ni'amoni'ö, 20 gera zamba sekeli, ½ zekeli, ömöra sumange Yehowa.
14 Dozi ni'erai, i'otarai zi no dua wulu fakhe, numalö ba zi a'a moroi andrö, ba labe'e khö Yehowa zumange andrö, ömöra.
15 So'ana'a ba lö itöraigö, ba si numana, ba lö i'ambösi, ha ½ zekeli, wame'e sumange andrö khö Yehowa, ömöra, bele-bele noso. 

16 Ba ötema gasalaö andrö ba Ndraono Gizeraeli ba öbe'e balazo ba wohalöŵö ba nose wama'ele'ö, ena'ö itörö tödö Yehowa Ndraono Gizeraeli ibe'e, ba ena'ö bele-bele nosora.

 III. Naha wanasa 

17 Ba humede Yehowa khö Moze, imane: 

18 Fazökhi gala töla, nifo'ahe töla, naha wanasa. Ba ba gotalura nose wama'ele'ö naha wame'e sumange öbe'e ba fo'ösi idanö,
19 fanasa gahe ba fanasa danga khö Ga'aroni ba ba ndraononia.
20 Na möi ira ba nose wama'ele'ö, ba lasasai nösira, fa böi mate ira, ba si manö göi na möi baero, ba naha wame'e sumange, ba wangai halöŵöra wanunu sumange ba galitö, khö Yehowa.
21 Lasasai dangara ba ahera, fa böi mate ira, ba amakhoita khöra da'ö si lö tebulö, götö-götö wa'ara — khönia ba ba madounia, götö-götö wa'ara.

 IV. Fanikha famayoini  

22 Ba humede na Yehowa khö Moze, imane: 

23 Faigi khöu remba-remba, fondrege zi sökhi, 500 [zekeli] emuri fondrege zi sökhi ba matonga da'ö guli mani, tobali 250 [zekeli], ba 250 [zekeli] deringu samohua,
24 ba kuli deza 500 [zekeli], ba zaga ni'amoni'ö ba sadumba wanikha zai;
25 ba bali'ö fanikha famayoini, ni'amoni'ö, si hulö dalu-dalu nigule'ö samohua, nifolau zamaruka dalu-dalu nigule'ö — ya fanikha famayoini ni'amoni'ö ia!

26 Ba öbe'e famayoini nose wama'ele'ö andrö, fabaya tawöla, si so sura goroisa andrö barö,
27 ba he meza andrö, awö wakake ba da'ö, ba he naha wandru ba fakakenia, awö naha wanunu samohua andrö,
28 ba he naha wame'e sumange nitunu, ba fakakenia fefu ba he gala andrö ba ahenia.
29 Ba ö'amoni'ö, ena'ö ni'amoni'ö sibai; dozi sombambaya, ba no ni'amoni'ö göi. 

30 Ba A'aroni ba iraononia, ba öbayoini göi ba ö'amoni'ö, ena'ö ere ira khögu. 

31 Ba ba Ndraono Gizeraeli; ba ömane: Fanikha famayoini, ni'amoni'ö, khögu ia, miŵa'ö, götö-götö wa'ara.
32 Lö tola lalau ba nösi niha, ba lö tola mifazökhi khömi zi manö famaruka: ni'amoni'ö ia, ni'amoni'ö miŵa'ö.
33 Na so zamaruka si manö ba na ibe'e ba niha bö'ö, ba nise'e ia ba niwara.

 V. Samohua nitunu 

34 Ba imane Yehowa khö Moze: Faigi khöu remba-remba samohua: gitö emuri ba lawa ba rasamala — remba-remba, ba si ndruhu kumöyö, fagölö-gölö wa'oya,
35 ba bali'ö samohua nitunu, nifaruka, samohua, nifolau zamaruka dalu-dalu nigule'ö, nilau asio ma'ifu ba böi fabaya hadia ia, nifake ba ni'amoni'ö.
36 Ba öhalö ma'ifu ba öfaulugö örekha ba öbe'e föna zura goroisa ösa ba nose wama'ele'ö, ba ni'oroma'ögu ya'odo khöu dania; ni'amoni'ö sibai niŵa'ö. 

37 Ba khömi, ba lö tola mifazökhi zamohua nitunu si manö famaruka, nilau ba nifazökhimö andrö; ni'amoni'ö khö Yehowa öŵa'ö.
38 Na so zamazökhi si manö, ena'ö i'ago hua, ba nise'e ba niwara da'ö.

Faza 31

I. Famataro tuka nose andrö 

1 Ba humede Yehowa khö Moze, imane:

2 Hiza, no ukaoni Mbesale'eli andrö, ono Guri ono Huri, mado yuda, no utötöi döi,
3 ba no uhöna khönia Geheha Lowalangi, ba fa'atuka ba fa'aboto ba dödö ba fangila, awö ngawalö wa'ato'ölö,
4 ba wangalui nekhe-nekhe ba wohalöŵö ba gana'a ba ba wirö ba ba döla,
5 ba ba wangazökhi feremata, famoadu, ba fama'anö eu, hadia ia ngawalö. 

6 Ba noa göi ube'e awönia Goholiabi, ono Gahizamakhi, mado Dano, ba no ube'e dödö wa'atuka ba duka andrö fefu, ena'ö ahori lafazökhi niŵa'ögu khöu: 
7 Ose wama'ele'ö andrö, ba tawöla andrö, naha zura goroisa ba lagö-lagö andrö yaŵa, fabaya fakake ba nose fefu;
8 ba meza andrö, awö wakake khönia, awö naha wanunu samohua, 
9 awö naha wame'e sumange nitunu, fabaya fakakenia fefu, ba gala andrö, awö gahenia.
10 Awö nukha nihaogö famazökhi andrö ba nukha ni'amoni'ö khö Ga'aroni, ere andrö, fabaya nukha ndraononia ba wo'ere,
11 ba fanikha famayoini ba samohua andrö nitunu ba ni'amoni'ö andrö. La'o'ö sibai niŵa'ögu khöu, wamazökhi ya'ia.

 II. Famasugi ba dödö oroisa ba zabato. Itema zura goroisa si dua görö Moze 

12 Ba imane Yehowa khö Moze:

13 Be'e li ba Ndraono Gizeraeli, ömane: Böi zi lö itörö tödömi luo wolombase andrö khögu! me no tandra ia khöda, götö-götö wa'ara, ena'ö aboto ba dödö, wa no ya'o, Yehowa, zi amoni'ö ya'ami.

14 Andrö böi olifu ami luo wolombase andrö; ni'amoni'ö ia khömi; ha niha zanawö oroisa ba khönia ba huku famunu hukunia. Na so zangai hadia ia halöŵö, na luo da'ö, ba nise'e da'ö ba niwara.
15 Önö ngaluo zi tola tehalö halöŵö, ba luo si fitu andrö, ba no luo ni'amoni'ö khö Yehowa, lö'ö manö mohalöŵö ba da'ö, dozi sangai halöŵö ba luo sabato, ba huku famunu huku.
16 Andrö böi olifu Ndraono Gizeraeli luo sabato andrö, ba we'amoni'ö ya'ia, götö-götö wa'ara, amakhoita si lö tebulö.
17 Ya tandra ia khöma Iraono Gizeraeli, götö-götö wa'ara. önö ngaluo Yehowa wamazökhi banua si yaŵa, awö danö; ba me luo si fitu andrö, ba molombase ia, ihasugö ia.

18 Ba me no i'o'ozui huhuonia khö Moze, ba ibe'e ba dangania zura goroisa andrö, si dua görö, kara wanura, nisua turu Lowalangi.

Faza 32

I. Mame'e adu zato 

1 Ba me la'ila sato, arörö Moze wangawuli moroi ba hili, ba lahurufai Ga'aroni, ba lamane khönia: Labu, asogö khöda Lowalangi sowaö-waö fönada; lö'ö sa ma'ila, hadia zi göna niha andrö, Moze andrö, sangeheta ya'ita ba danö Miserayi.

2 Ba imane khöra A'aroni: Miheta zaeru dalinga ana'a andrö, ba dalinga wo'omomi ba ba dalinga nonomi matua ba ba dalinga nonomi alawe, ba mi'ohe khögu. 

3 Ba laheta zaeru dalinga ana'a ba dalingara, dozi, ba la'ohe khö Ga'aroni.
4 Ba ihalö ba dangara, ilau wahö, ibali'ö ono zaŵi nifahele. Ba lamane: Da'ö Lowalangimi, ya'ami, Iraono Gizeraeli, sangeheta ya'ami ba danö Miserayi!

5 Ba me i'ila da'ö A'aroni, ba ifazökhi naha wame'e sumange fönania; ba ifatenge zi'ao, lamane: Mahemolu telau gowasa khö Yehowa!
6 Ba mahemolu ö, ba lahulö wongi wame'e sumange nitunu ba sumange fangorifi, ba mudadao zato manga ba mamadu hadia ia; ba maoso ira, ba wolaya.

 II. Mofönu Lowalangi; mangandrö Moze salahira 

7 Ba imane Yehowa khö Moze: Labu, ae mitou, noa sa elungu mbanuau andrö, nihetau ba danö Miserayi.
8 No alio sibai laröi lala andrö, nifakhoigu khöra, no lafazökhi nono zaŵi nifahele ba no mangalulu ira khönia, no lafosumange ba no lamane: Da'ö Lowalangimi, ya'ami Iraono Gizeraeli, sangeheta ya'ami ba danö Miserayi.

9 Ba imane na Yehowa khö Moze: u'ila sa'ae, wa no niha sabe'e börö du'i niha andrö.
10 Ba böhöido sa'ae, ena'ö tesao wönugu khöra ba ena'ö uhori ira, ba ubali'ö furugö soi sebua ndra'ugö! 

11 Ba itandraigö i'alösi dödö Lowalanginia Yehowa Moze, imane: He Yehowa! hana wa mofönu sibai ndra'ugö ba mbanuau andrö nihetau ba danö Miserayi fa'abölöu ba tangau sabe'e andrö?
12 Hana wa öbe'e laŵa'ö dania Dawa Miserayi: Ba wamatörö si lö sökhi iheta ira, ena'ö ibunu ira ba hili andrö, ba ena'ö ihori ira ba guli danö? Alösi wönumö, sabölö sibai andrö, ba hana na mangesa dödöu ba wamunu andrö, niŵa'öu nifatörö ba mbanuau andrö!
13 Törö tödöu genoniu Aberahamo ba Iza'aki ba Izeraeli, ba zi no fahölu ndra'ugö ba khöu, ba zi no öfabu'u: u'oya'ö dania ma'uwumi, timba ndröfi ba mbanua si yawa, ba tanö andre, niŵa'ögu, ba ube'e ba ma'uwumi, ena'ö khöra, irugi zi lö aetu!

14 Ba mangesa dödö Yehowa ba wamunu andrö, nidaö'ö-daö'önia folau ba mbanuania andrö.

 III. Irasa gara goroisa Moze, mofönu sibai ia, i'otu'ö zato 

15 Ba mangawuli Moze möi ia mitou, moroi ba hili, i'ohe tangania zura goroisa andrö, si dua görö — kara wanura, nisura faoma fatambai; tete ba arö, ba faoma no musura.
16 Ba nifazökhi Lowalangi gara wanura andrö, ba sura Lowalangi zura nisura ba gara andrö.

17 Ba me irongo wagua-guasa zato Yosua, ba imane khö Moze: Fangahahagö ba wanuwö ba golombaseŵa! 

18 Ba imane Moze: Tenga fe'ao nilau zabölö da'ö ba tenga göi fangahahagö nilau zi te'ala; fanunö urongo. 

19 Ba me ahatö Moze ba golombaseŵa ba me i'ila nono zaŵi andrö ba solaya andrö, ba mofönu ia, tobali itibo'ö tou gara wanura andrö, irasa ba gahe hili.
20 Ba ihalö nono zaŵi andrö, nifazökhira, itunu ba irekha, ibali'ö gawu-gawu, ilau ba nidanö ba ibe'e ba Ndraono Gizeraeli, nibadu. 

21 Ba imane Moze khö Ga'aroni: Hadia nilau niha andrö khöu, wa öfatörö khöra horö sebua andrö? 

22 Ba imane A'aroni: He Tua! böi öfönu; ya'ugö sa'ae zangila, wa no si lö sökhi nilau dödö zato andrö.
23 No la'andrö khögu, lamane: Fazökhi khöda Lowalangi, sowaö-waö fönada; lö'ö sa ta'ila hadia zi göna niha andrö, Moze andrö, solohe ya'ita ba da'e, moroi ba danö Miserayi.
24 Ba umane khöra: Ha niha zo'aya ana'a, ba yamuheta! Ba labe'e khögu ba utibo'ö ba galitö, ba tobali ono zaŵi andrö. 

25 Ba me i'ila Moze, no fakuyu ba zato — noa sa ilulu khöra A'aroni, fama'iki zi fa'udu khöra — 
26 ba i'agö mbawa göli golombaseŵa Moze, mu'ao ia, imane: Yamöi khögu ba da'e zi lö aefa khö Yehowa! Ba owulo khönia nono Lewi, fefu. 

27 Ba imane khöra: Da'ö niŵa'ö Yehowa, Lowalangi Ndraono Gizaraeli: Dozi ami mibe'e ba löwi-löwimi wödami, ba mitöröi golombaseŵa, i'otarai mbawa göli tanö andre, numalö ba mbawa göli tanö sa, ba mibunu ha niha ira, he talifusö ba he si fahuwu ba he sitengabö'ö! 

28 Ba la'o'ö niŵa'ö Moze ono Lewi andrö ba mafo tölu ngahönö zi mate me luo da'ö niha sato. 

29 Ba imane Moze: Mifo'ösi dangami khö Yehowa ma'ökhö, noa sa udu nononia zamösana ba udu dalifusönia, ena'ö möi sa'ae khömi howu-howu.

 IV. Ifuli mangandrö, salahira 

30 Ba mahemolu ö, ba imane Moze ba niha sato: No ebua sibai horömi; ba damöido miyaŵa khö Yehowa, ma atö u'ila u'andrö aefa khömi horömi andrö. 

31 Ba ifuli ia khö Yehowa Moze, imane: Alai ndra'o, no ebua sibai horö niha andrö, no lafazökhi khöra Lowalangi ana'a.
32 Ba u'andrö khöu, be'e aefa khöra horöra andrö! ba na lö'ö, ba töigu bunu ba zura andrö, nisuramö.

33 Ba imane Yehowa khö Moze: Si so sala khögu, da'ö nibunugu töi ba zuragu.
34 Ba ae'e iada'e, ba ohe niha andrö ba niŵa'ögu khöu; mowaö-waö fönau mala'ika andrö khögu. Ba na irugi inötö wanguhuku andrö khögu, ba uhuku sa khöra horöra andrö.

35 Ba ifatörö khöra wamakao Yehowa, me no lafazökhi nono zaŵi andrö, nifahele Ga'aroni.

Faza 33

I. Fa'ebua dödö Lowalangi ba fa'abe'e hukunia. Mangalulu zato 

1 Ba imane Yehowa khö Moze: Faoso, miheta ami ba da'e, ya'ugö ba sato, nihetau ba danö Miserayi, mi'ae ba danö andrö, nifabu'ugu khö ndra tuami Aberahamo, Iza'aki, Yakobo, fahölusa, me umane: Ba ma'uwumi ube'e ia!
2 Ba ufowaö-waö fönami mala'ika, ba wanimba fönami Dawa Gana'ana ba Iraono Gamori ba Iraono kheti ba Iraono Weresi ba Iraono Hewi ba Iraono Yebusi —
3 ba danö si falawu susu ba ŵe ŵani; ya'odo sa, ba lö fao khömi me no niha sabe'e börö du'i ami, ma dania uhori ami ba lala.

4 Ba me larongo wehede sabe'e andrö sato, ba abu sibai dödöra ba samösa lö si o'aya ayania. 

5 Ba imane Yehowa khö Moze: Ömane ba Ndraono Gizeraeli: Niha sabe'e börö du'i ami! he ha mamö'i hörö wa'ara faodo khömi, ba uhori ami. Ba miheta nayami; awena dania ufaigi he uwisa khömi. 

6 Ba laheta nayara Iraono Gizeraeli, i'otarai ba hili Horebi andrö.

 II. Huhuo Moze khö Lowalangi ba nose wama'ele'ö andrö 

7 Ba ihalö-halö nose andrö Moze, ba baero golombaseŵa ifa'anö-anö, aröu ma'ifu aefa ba golombaseŵa, ba ose wama'ele'ö ibe'e töinia. Na so zanofu hadia ia khö Yehowa, ba möi baero, ba nose wama'ele'ö andrö, föna-föna golombaseŵa. 

8 Ba ero möi baero Moze, ba nose, ba maoso zato fefu ba i'iagö mbawandruhö nosenia zamösana, lanehegö wofanö Mose, irege no irugi nose.
9 Ba ero na irugi nose Moze, ba adada mboto lawuo andrö, i'iagö zinga mbawandruhö nose, ba fahuhuo Yehowa khö Moze.
10 Ba dozi niha zangila boto lawuo andrö, ba zinga mbawandruhö nose, ba maoso ira fefu, ba ifalögu tou ia ba danö zamösana, ba mbawandruhö nosenia. 

11 Ba fahuhuo Yehowa khö Moze, si faudu wawa ira, si mane na fahuhuo zi fahuwu; ba ifuli ia ba golombaseŵa ba toröi dohu-tohu dangania andrö, Yosua, ono Nuni, ngoni-ngoni bakha ba nose, lö tebulö.

12 Ba imane Moze khö Yehowa: öŵa'ö sa: Ohe misa niha andrö! ba lö ni'ombakha'öu khögu, ha niha nifatengeu awögu.
13 Ba na no falukhado wa'ebua dödöu, ba bokai khögu dödöu ba be'e aboto ba dödögu ndra'ugö, ena'ö falukhado wa'ebua dödö khöu, ba törö-törö atö tödöu, wa no banuau niha andre.

14 Ba imane: Hadia, ya'odo zi fao, ba wolohe ya'ugö ba gahonoa naha? 

15 Ba imane Moze: Na tenga ya'ugö zi fao, ba si sökhinia, na lö öhetaga ba da'e!
16 Heza so na, baero ö, ba zaboto ba dödö, wa no falukhaga wa'ebua dödö khöu, he ya'odo, ba he banuau andrö, na tenga ba wefaomö khöma, ba na tehude'ö ndra'aga banuau andrö, ba da'ö, föna soi bö'ö fefu ba guli danö?

 III. Mangandrö Moze ena'ö te'oroma'ö khönia lakhömi Lowalangi 

17 Ba imane Yehowa khö Moze: Ba he da'ö göi, ni'andröu, ba u'o'ö; noa sa falukha'ö wa'ebua dödö khögu ba no u'ila döimö. 

18 Ba i'andrö khönia: Oroma'ö khögu lakhömimö! 

19 Ba imane: Fa'asökhigu fefu ba ufatörö fönau ba utötöi fönau döi Yehowa, ba ebua dödögu ba zomasido ebua ia, ba uhakhösi tödö zomasido akhakhö dödögu.
20 Ba imane na: Bawagu, ba tebai öfaigi; lö'ö sa auri niha, na i'ila ndra'odo!
21 Ba imane na Yehowa: So naha, sahatö khögu, hana sa na ba da'ö möi'ö, ba gara yaŵa.
22 Ba na itörö lakhömigu andrö, ba u'ohe'ö ba dögi narö gara, ba ubalugö ndra'ugö tangagu, irege no utörö.
23 Ba na uböda dangagu, ba ö'ila gerogu; ba bawagu, ba tebai ifaigi niha.

Faza 34

I. I'oroma'ö ia Yehowa khö Moze ba hili 

1 Ba imane Yehowa khö Moze: Toto khöu gara wanura, dua görö, si mane mege, ba usura ba gara andrö goroisa andrö, si so ba gara mege, nirasamö.
2 Ba fa'anö'ö, ba we'amöi ba hili yaŵa, mahemolu, si hulö wongi, ba döna-döna ndra'o ba da'ö, ba zuzu hili.
3 Ba lö tola möi awöu ha niha, ba we'amöi miyaŵa, ba lö tola oroma niha ba gahe hili, fasui; ba he biri-biri ba saŵi, ba lö tola mangalui gö heza, ba zahatö ba hili andre. 

4 Ba itoto gara wanura, dua görö, si mane mege. Ba mahemolu ö, ba ihulö wongi wemaoso Moze, möi ia miyaŵa, ba hili Zina'i andrö, i'o'ö niŵa'ö Yehowa khönia, i'ohe gara andrö, si dua görö. 

5 Ba möi mitou Yehowa, ba lawuo, i'agö ngainia ba itötöi döi Yehowa.
6 Ba me itörö fönania Yehowa, ba imane: Yehowa, Lowalangi sahakhö tödö Yehowa ba si no ebua tödö, ba sebolo tödö ba si no fahöna fa'aböwö, awö wa lö faröi ia,
7 sebua tödö ba ngahönö nga'ötö ba same'e aefa sala ba olalöŵa ba horö, ba lö'ö sa taŵa'ö, lö'ö manö fotu; lalö ndra ama, ba ihuku ba ndraono ba ba ma'uwu, ikhamö tölu, irege öfa nga'ötö.

8 Ba i'alio'ö Moze ifaöndrö ia tou ba danö, ifalögu tou ia,
9 ba imane: He So'aya! na no atö usöndra wa'ebua dödö khöu, ba iagö hunöma ba wofanöma! Sabe'e börö du'i sa ira, ba be'e aefa khöma lalöma, awö horöma ba halö tana khöu ndra'aga!

 II. Ifasugi ba dödö Ndraono Gizeraeli wawu'usa li andrö 

10 Ba imane Yehowa: Hiza uhonogöi ba zi so banuau andrö fefu: ufazökhi dandra, si lö murai mulau ba guli danö ma'asagörö, ba niha bö'ö fefu, ba la'ila dania wolau Yehowa banuau andrö fefu, si so ya'ugö ba hunö; sahöli-höli dödöda sa nilaugu khöu dania!

11 O'ö niŵa'ögu khöu ma'ökhö; da'utimba fönau Ndraono Gamori ba Dawa Gana'ana ba Iraono kheti ba Iraono Weresi ba Iraono Yebusi. 
12 Angelama, fa böi fawu'u li ndra'ugö ba niha ba danö andrö, nirugimö dania; ma dania tobali tandraŵa ira ba ngaimi.
13 Midudugö naha wame'e sumange andrö khöra, mirasa harefara ba mi'obö geu ni'amoni'ö andrö khöra.

14 Ba böi angalulu ba Lowalangi bö'ö; solohu döi Yehowa, Lowalangi solohu ia.

15 Na fawu'u li ndra'ugö ba niha ba danö andrö, ba na lakaoni ndra'ugö, na mame'e adu ira, na lafosumange Lowalangira, ba ahatö khömi wa'elungu, wemanga gö nadu andrö.
16 Ba ma mihalö göi dania donga nonomi matua nonora alawe, ba na mame'e adu nonora, wamosumange Lowalangira, ba lafaelungu göi ndraonomi, ba wame'e adu andrö. 

17 Böi fazökhi khöu wamaedo Lowalangi nifahele.

18 Owasa roti si lö mu'aisöni andrö, ba böi olifu'ö; fitu ngaluo wa'ara ö'a roti si lö mu'aisöni, ö'o'ö niŵa'ögu khöu, na baŵa Abibi; me no ba mbaŵa Abibi aheta'ö ba danö Miserayi.

19 Fefu zi a'a ba wa'atumbu, ba khögu, he uriföu fefu, motöi matua ono si a'a ba zaŵi ba ba mbiri-biri
20 Ba ono si a'a ba galide ba öhöli biri-biri; ba na lö omasi'ö öhöli, ba öfatö mbaginia. Fefu nono si a'a khöu, ba öhöli; ba khögu, ba böi möi lö ba danga.

21 Önö ngaluo wa'ara, ba hana na öhalö-halö halöŵö, ba na luo si fitu, ba molombase ndra'ugö; he na baŵa wamaku ba he na baŵa wamasi, ba molombase'ö.

22 Ba owasa fendrakose andrö, ba ölau, owasa wamasi gandru sahulö, ba owasa wamasi ba wasulöna ndröfi.
23 Medölu zi döfi ndramu'oroma'ö ira föna Zo'aya, Yehowa, Lowalangi Ndraono Gizeraeli, dozi motöi matua ba khömi.
24 Utimba sa fönau soi niha andrö, ba ebolo danöu ube'e, ba lö tola i'isö niha bö'ö danö andrö khöu, fatua möi misi yaŵa ndra'ugö, ba wangoroma'ö ya'ugö föna Lowalangiu Yehowa, si medölu zi döfi. 

25 Böi orudugö ba roti si no mu'aisöni ndro zumange andrö khögu, ba sumange andrö ba gowasa fasa, ba tenga nibe'e yaŵa irege mahemolu.
26 Bua zahulö ba danö khöu, ba ö'ohe ba nomo Lowalangiu Yehowa. Ono mbiri-biri andrö, ba böi rino ba nösi zusu ninania.

27 Ba imane Yehowa khö Moze: Tanö ba zura khöu goroisa andrö. Tandrösa wawu'usa ligu khöu ba ba Ndraono Gizeraeli sa goroisa andrö.

28 Ba öfa wulu ngaluo ba öfa wufu mbongi wa'arania ba da'ö khö Yehowa; lö manga ia ba lö ibadu hadia ia. Ba itanö ba zura goroisa ba wawu'usa li andrö, oroisa si fulu andrö, isura ba gara andrö.

 III. Mangawuli Moze moroi ba hili; humaga mbawania 

29 Ba me möi mitou Moze moroi ba hili Zina'i, ba so ba dangania zura goroisa andrö, si dua görö; ba lö i'ila, wa no tobali sihaga guli mbawania, ba wahuhuosania khö Yehowa.

30 Ba me la'ila A'aroni ba Iraono Gizeraeli fefu mbawa Moze, wa no sihaga, ba ata'u ira lahatö'ö ira khönia. 

31 Ba humede khöra Moze, ba lafuli la'otahögö ia, he A'aroni ba he satua mbanua fefu; ba fahuhuo khöra Moze.
32 Awena la'ondrasi ia Iraono Gizeraeli fefu. Ba i'ombakha'ö khöra goroisa andrö fefu, ni'oroi'ö Yehowa khönia ba hili.
33 Ba me no i'o'ozui Moze huhuonia khöra, ba ifobalu-balu mbawania. 

34 Ba ero na i'ondrasi Yehowa Moze, ba wahuhuosa khönia, ba iheta mbalu-balu andrö, irege möi ia baero, ba ifa'ema ba Ndraono Gizeraeli hadia niŵa'ö khönia. 

35 Ba ero na si manö, ba la'ila Iraono Gizeraeli, wa no sihaga guli mbawa Moze. Ba ifuli dania ifobalu-balu mbawania Moze, irege möi ia bakha zui, ba wahuhuosa khö Yehowa.

Faza 35

I. Oroisa Moze ba zato 

1 Ba ifalukha'ö mbanua Ndraono Gizeraeli fefu Moze ba imane khöra: Da'ö ni'oroi'ö Yehowa nilau: 

2 Önö ngaluo, ba tola mohalöŵö, ba luo si fitu andrö, ba mi'amoni'ö, baŵa ni'amoni'ö khö Yehowa, salösu lö mohalöŵö ami. Dozi sangai halöŵö na luo da'ö, ba nibunu.
3 Na luo sabato andrö, ba lö tola mi'ebua'ö galitö ba nahiami andrö, fefu. 

4 Ba humede na Moze ba mbanua Ndraono Gizeraeli fefu imane:
5 Da'ö ni'oroi'ö Yehowa: 

Mibe'e bobotolö khö Yehowa zi so khömi, ösa: ana'a ba firö ba töla
6 ba ungu sowu waru-waru ba soyo ba kirimisi ba tarafali ba bu nambi
7 ba uli mbiri-biri si matua nilau soyo ba uli guaza mina ba eu bana
8 ba fanikha wandru ba remba-remba ba wanikha famayoini andrö ba ba nitunu,
9 samohua, ba feremata una ba feremata nitagu ba nono mbaru ba doto andrö ba ba mbola waetasa andrö.

10 Ba dozi ba khömi si so fa'atuka, ba ndramufa'aso ira ba ndramulau fefu hadia ia niŵa'ö Yehowa.

11 Ose andrö, fabaya ba'a-ba'a andrö khönia, kulambu ba sagönia andrö ba khai-khai andrö khönia ba fafa ba lazi ba taru nahe andrö, fabaya ahe, ba tawöla andrö,
12 fabaya hea-heania ba lagö-lagö ba kulambu andrö, fomba'a;
13 ba meza andrö, fabaya hea-heania, awö wakakenia fefu, awö roti andrö, nifaigi-faigi;
14 awö naha wandru andrö, fabaya fakake khönia ba fandrunia ba fanikha wandru,
15 awö naha wanunu kumöyö, fabaya hea-heania ba fanikha famayoini andrö, awö nitunu andrö, samohua, ba kulambu andrö, ba'a-ba'a mbawandruhö nose,
16 awö naha wanunu sumange andrö, fabaya taralinia, töla, ba hea-heania ba fakake andrö khönia, fefu, awö gala andrö,
17 fabaya ahenia, ba ba'a-ba'a golayama ba taru nahe andrö khönia, fabaya ahe, ba ba'a-ba'a mbawa göli golayama,
18 ba osö-osö nose andrö ba osö-osö ba golayama, fabaya sinali andrö, awö nukha andrö,
19 nihaogö sibai fanoso, nukha ba halöŵö andrö, ba ni'amoni'ö, nukha ni'amoni'ö andrö khö Ga'aroni ere andrö, awö nukha nononia ba halöŵöra, halöŵö gere.

 II. Buala zato 

20 Ba mofanö Ndraono Gizeraeli fefu, laröi Moze.

21 Ba dozi si terou tödö, dozi saoha ölö, ba möi mame'e bobotolö andrö khö Yehowa, ba wamazökhi ose wama'ele'ö andrö ba soguna ba halöŵö andrö bakha, ba ba nukha ni'amoni'ö andrö.
22 Ba la'ohe — he iramatua ba he ira alawe — dozi si no terou tödö, ba famakhai mbaru ba saeru dalinga, ba laeduru ba aya, awö ngawalö gana'a si no awai; ba awö dozi si no mangohonogöi fame'e ame'ela ana'a khö Yehowa.

23 Ba dozi si so ungu sowu waru-waru ba soyo ba kirimisi ba tarafali ba bu nambi ba uli mbiri-biri si matua, nilau soyo, ba uli guaza mina, ba la'ohe. 
24 Ba dozi sedöna mame'e bobotolö firö ba töla, ba labe'e mbobotolö andrö khö Yehowa, ba dozi si so eu bana, ni'oguna'ö ba wamazökhi hadia ia, fefu, ba la'ohe. 

25 Ba ira alawe fefu, si so fa'atuka ba mogadi, tangara, ba la'ohe mbana andrö: ungu sowu waru-waru ba soyo ba kirimisi ba tarafali.
26 Ba dozi ira alawe si terou tödö, ba wa'atukara andrö, ba mogadi bu nambi. 

27 Ba satua, ba la'ohe weremata una ba feremata bö'ö andrö, nitagu ba nono mbaru ba doto andro ba ba mbola waetasa andrö.
28 Ba remba-remba andrö ba fanikha ba wandru ba ba wanikha famayoini andrö ba nitunu andrö, samohua. 

29 Dozi iramatua ba dozi ira alawe, si terou tödö, ba wolohe, ba nifazökhi andrö, ni'oroi'ö Yehowa famazökhi, khö Moze — la'ohe ame'ela saoha gölö khö Yehowa Iraono Gizeraeli.

 III. Tefataro tuka Mbesale'eli ba Oholiabi 

30 Ba imane Moze ba Ndraono Gizeraeli: Hiza, no itötöi Yehowa döi Mbesale'eli andrö, ono Guri, ma'uwu Huri, mado Yuda,
31 ba no ihöna khönia Geheha Lowalangi ba fa'atuka ba fa'aboto ba dödö ba fangila, awö ngawalö wa'onekhe, 
32 ba wangalui nekhe-nekhe, ba wolau ya'ia, he ana'a ba he firö ba he töla, 
33 ba he ba wolau ba weremata nifa'oli, ba he ba wolau ba geu, ba wamazökhi ngawalö nekhe-nekhe danga fefu. 

34 Ba he fa'onekhe ba wamahaö, ba no ibe'e khönia, khönia ba khö Goholiabi andrö, ono Gahizamakhi, mado Dano.

35 No ihöna khöra wa'atuka, ba wolau ngawalö halöŵö andrö, nifolau ziambu ba tuka geu ba tuka wanoso ba sanoso nifola'a-la'a, ungu sowu waru-waru ba soyo ba kirimisi ba tarafali, nifolau zanoso; ba wangasiwai halöŵö andrö, fefu ba ba wangalui nekhe-nekhe.

Faza 36

I. Labörötaigö halöŵöra ira Besale'eli Oholiabi. Lahöna wame'e bobotolö sato 

1 Ba mohalöŵö ndra Besale'eli Oholiabi, awö dozi si so fa'atuka, nibe'e Yehowa fa'onekhe ba fa'aboto ba dödö, tobali la'ila mu'asiwai; lalau fefu hadia ia zoguna ba wamazökhi ni'amoni'ö andrö. 

2 Ba ifakaoni'ö Moze ndra Besale'eli Oholiabi, awö dozi si so fa'atuka, nibe'e Yehowa fa'onekhe, dozi si no terou tödö ba wangai halöŵö andrö, ba wangasiwai ya'ia.
3 Ba latema khö Moze mbobotolö andrö fefu, nibe'e Ndraono Gizeraeli ba wangasiwai halöŵö andrö, ba wolau ni'amoni'ö andrö. Ba lö labato-bato wolohe khönia na, saoha gölö, ero mahemolu mbanua. 

4 Ba dozi ndra tuka, solau halöŵö andrö fefu, ba ni'amoni'ö andrö, ba oi zara laböhöli halöŵöra ni'ohalöŵögöira,
5 ba lamane khö Moze: Lö ahori moguna ba wolau niŵa'ö Yehowa andrö ni'ohe zato! 

6 Ba ifaŵa'ögö ba golombaseŵa Moze, imane: Böi sa'ae yamulau hadia ia mbobotolö ba ni'amoni'ö andrö ha niha, he iramatua ba he ira alawe! Ba tobali tetenaŵa niha zato, fa böi sa'ae la'ohe game'ela. 

7 Noa sa irugi, no töra na'i khöra omböila, wangasiwai nilau andrö fefu.

 II. Folau ose wama'ele'ö andrö 

8 Ba lalau sa'ae nose andrö, fulu nga'örö kulambu, dozi si so fa'atuka ba zohalö-halöŵö andrö; tarafali bana gulambu andrö ba ungu sowu waru-waru ba soyo ba kirimisi, nilalau kerubi, nifolau duka wanoso, wamazökhinia ya'ia,
9 28 hela wa'anau zi sagörö kulambu ba 4 hela wa'ebolo — fagölö-gölö wa'ebua gulambu andrö fefu. 

10 Lima-lima nga'örö kulambu ifatagu; ba awena ifotumbo zinga
11 zi sagörö kulambu andrö, ba wondrege zi sandroro andrö, tumbo ungu sowu waru-waru, ba si manö zinga gulambu ba wondrege zi sandroro. 
12 50 dumbo ibe'e ba gulambu zi sagörö ba 50 göi ba zinga zi sagörö, si faböbö ba zi sandroro andrö; si fatahö sibai dumbo andrö ibe'e. 

13 Ba ifazökhi khai-khai ana'a ba ifakhai gulambu andrö khai-khai andrö, tobali ha sambua nose andrö. 

14 Ba ilalau dufo bu nambi, sagö nose, felezara nga'örö tufo ilalau ba da'ö.
15 30 hela wa'anau zagörö ba 4 hela wa'ebolo; fagölö-gölö wa'ebua zi 11 nga'örö tufo andrö.
16 5 nga'örö dufo andrö ifatagu, idoro, ba sandroro göi zi 6 nga'örö andrö. 

17 Ba ifotumbo zinga ba wondrege zi sandroro, 50 dumbo, ba 50 göi dumbo ba zinga dufo ba wondrege zi sandroro. 

18 Ba 50 ifazökhi khai-khai töla, ba wama'anö sagö andrö, ena'ö ha sandroro. 

19 Ba ifazökhi na mbalu-balu zagö andrö, uli mbiri-biri si matua nilau soyo, ba sagörö tö mbalu-balu da'ö, uli guaza mina.

20 Ba ilau wafa andrö, döla-döla nose, nifasindro, bana.
21 10 hela wa'anau zagörö ba sahela a matonga wa'ebolo. 
22 Ba sagörö fafa ba dua mba'iba'i si faböbö; si manö wolau fafa nose andrö fefu. 
23 Ba nilaunia fafa nose, ba 20 nga'örö fafa tanö miraya —
24 Ba 40 ibe'e ahe zi 20 nga'örö fafa, ahe firö, dua-dua gahe zagörö fafa, ba mba'iba'i no mege, si dua-dua — 
25 si manö göi ba ngai nose tanö yöu, 20 nga'örö fafa, awö gahe firö andrö, 
26 si 40, dua-dua gahe zagörö fafa. 

27 Ba nibe'e tanö ba gaekhula luo, ba 6 nga'örö fafa ilau.
28 Ba 2 görö fafa ilau, nibe'e ba watalinga nose, tanö furi. 
29 Dua winaeta da'ö, i'otarai moroi tou, ba nifa'anö si yaŵa, tumbo ni'ogaolö. Si manö wolaunia ba watalinga andrö, si dua; tobali 8 nga'örö fafa,
30 fabaya ahe firö andrö — 16 gahe, dua-dua gahe zagörö fafa.

31 Ba 5 ifazökhi lazi, bana, ba wafa andrö ba ngai nose,
32 ba 5 göi lazi ba wafa ba zi tambai, ba 5 ba wafa ba hambo nose, tanö ba gaekhula luo. 

33 Ba lazi ba dalu andrö, ba ba dalu wafa ifatörö, adölö manö ma'asandroro. 

34 Ba fafa andrö, ba ifo'uli ana'a: ba tumbo andrö göi, lala lazi, ba ana'a ibe'e, ba lazi, ba ifo'uli ana'a.

35 Ba ifazökhi mba'a-ba'a andrö, ungu sowu waru-waru ba soyo ba kirimisi ba tarafali bana, nifolau duka wanoso wamazökhinia ya'ia, nilalau kerubi.

36 Ba 4 ifazökhi khönia taru nahe, bana, ba ifo'uli ana'a; ana'a göi gosö-osönia; ba 4 ifahele ahe da'ö, firö. 

37 Ba ifazökhi mba'a-ba'a mbawandruhö nose, ungu sowu waru-waru ba soyo ba kirimisi ba tarafali bana, nifolau zanoso sola'ala'a,
38 fabaya taru nahe andrö khönia, si lima, ba osö'osönia: högö ba tumbo ni'ogaolo andrö khönia, ba ifo'uli ana'a; ba ahe andrö si lima, ba töla ibe'e.

Faza 37

I. Famazökhi tawöla gamabu'ula li andrö 

1 Ba ifazökhi dawöla andrö Besale'eli, bana geunia; 2 hela a matonga wa'anau ba sahela a matonga wa'ebolo ba sahela a matonga wa'alaŵa.

2 Ba ifo'uli si ndruhu mbalaki, tanö bakha ba tanö baero, ba ifosinga ana'a, fasui.
3 Ba öfa ifahele khönia tumbo ni'ogaolo, ba gahenia si öfa, dombu-dombua fatambai. 

4 Ba ifazökhi hea-hea, bana, ba ifo'uli ana'a;
5 ba hea-hea andrö, ba ifatörö ba dumbo no mege, fatambai dawöla, ba wamahea tawöla. 

6 Ba ifazökhi lagö-lagö, si ndruhu mbalaki, 2 hela a matonga wa'anau ba sahela a matonga wa'ebolo.
7 Ba ifazökhi göi gerubi, dombua, ana'a; niböbözi wamazökhi ya'ia, ba faföfö lagö-lagö andrö ibe'e,
8 sambua-sambua faföfö, ba dete lagö-lagö ibe'e gerubi andrö, faoma faföfö. 
9 Ba kerubi andrö, ba samologö miyaŵa afira, wamalugö lagö-lagö afira, faoma la'otahögö nawöra; lagö-lagö andrö la'otahögö kerubi andrö.

 II. Meza andrö ba fakake andrö khönia 

10 Ba ifazökhi meza andrö, bana geunia, 2 hela wa'anau ba sahela wa'ebolo ba sahela a matonga wa'alaŵa.
11 Ba ifo'uli si ndruhu mbalaki ba ifosinga ana'a, fasui.
12 Ba ifolambe-lambe na göi, lalu'a wa'ebolo fasui; ba lambe-lambe andrö, ba ifosinga zui ana'a, fasui. 

13 Ba öfa ifahele khönia tumbo ni'ogaolo, ana'a, ba ba watalingania ifakhai dumbo andrö, ba gahenia si öfa.
14 Si fadege ba lambe-lambe no mege dumbo andrö, ba nifatörö hea-hea, ba wamahea meza andrö.
15 Ba hea-hea andrö, ba bana ibe'e, ba ifo'uli ana'a, ba wamahea meza andrö. 

16 Ba ifazökhi wakake andrö ba meza, mako andrö khönia ba figa ba mako ba wamadu ba kundri, fame'e zumange nibadu andrö, si ndruhu mbalaki manö, fefu.

 III. Naha wandru 

17 Ba ifazökhi naha wandru andrö, si ndruhu mbalaki. Niböbözi wamazökhi naha wandru andrö ahenia ba tölania; ba tebe'e ni'obene mbunga andrö — ulu-ulu sawena aboto —
18 Ba önö zi otarai ngainia daha, tölu-tölu fatambai naha wandru.
19 Ba sara daha, ba tölu ni'obene mbunga, si hulö mbene mbowo kanari, sambu-sambua mbene, sawena aboto. Si manö ba ndraha andrö fefu, si önö, si otarai naha wandru andrö. 

20 Ba ba döla naha wandru, ba 4 ni'obene mbunga, si hulö mbene mbowo kanari, si so ulu-ulu ba bowo, 
21 sambu-sambua mbene tou zi medölu wa dua khönia, — daha si önö andrö, si otarai ia.
22 Bene andrö khönia ba daha andrö, ba ha sara, niböbözi fefu, ha sandroro, si ndruhu mbalaki. 

23 Ba fitu ifazökhi fandru khönia, fabaya guti andrö ba sife andrö khönia, si ndruhu mbalaki. 
24 Otu a dua wulu balaki i'oguna'ö si ndruhu mbalaki, wamazökhi ya'ia, fabaya gama-gamania no mege.

 IV. Naha wanunu kumöyö ba fanikha famayoini ba hadia nitunu, samohua 

25 Ba ifazökhi naha wanunu kumöyö andrö, bana geunia, sahela wa'anau ba sehela wa'ebolo, si öfa sagi, ba 2 hela wa'alaŵa, ba si fadoro khönia dandrunia andrö.
26 Ba ifo'uli si ndruhu mbalaki mezania awö ngainia, fasui, ba tandrunia, ba ifosinga ana'a, fasui. 

27 Ba tou zinga andrö, ba ifotumbo ni'ogaolo, dombua, ba watalingania si dombua, ba faoma fatambai zi manö, ba nifatörö hea-hea andrö, ba wamahea ya'ia ba da'ö.
28 Ba hea-hea andrö, ba bana ibe'e ba ifo'uli ana'a. 

29 Ba ifazökhi wanikha famayoini andrö ni'amoni'ö, awö nitunu andrö samohua, si lö si fabaya, nifolau zamaruka dalu-dalu nigule'ö.

Faza 38

I. Famazökhi naha wame'e sumange nitunu, awö wakake andrö khönia ba gala andrö, naha wanasa 

1 Ba ifa'anö naha wame'e sumange nitunu andrö, bana geunia; 5 hela wa'anau ba 5 hela wa'ebolo, si öfa sagi, ba tölu hela wa'alaŵa.
2 Ba tandrunia, ba ba watalingania si öfa ibe'e, tobali si fadoro khönia dandrunia andrö, ba ifo'uli töla. 

3 Ba ifazökhi wakake fefu, soguna ba naha wame'e sumange andrö, bowoa ba sundru-sundru ba figa ba garafu ba gali; fefu wakakenia, ba töla ibe'e. 

4 Ba ifotarali naha wame'e sumange andrö, ni'o'u'ö, töla, tou lambe-lambenia, irugi dalu wa'alaŵania.
5 Ba öfa ifahele tumbo ni'ogaolo, nibe'e ba watalinga darali töla andrö, si öfa, ba nifatörö hea-hea.
6 Ba hea-hea andrö, ba bana ibe'e, ba ifo'uli töla.
7 Ba ifatörö ba dumbo no mege hea-hea andrö, fatambai naha wame'e sumange, ba wamahea, ya'ia. Fafa döladölania, tobali mo'arö, wamazökhinia ya'ia. 

8 Ba ifazökhi gala andrö, töla, ba ahenia töla, sörömi ndra'alawe, sangai-ngai halöŵö, si so halöŵö ba zinga mbawandruhö nose wama'ele'ö.

 II. Folau olayama, awö gulambunia 

9 Ba ifazökhi golayama tanö raya, ba da'ö ibe'e gulambu ba'a-ba'a golayama andrö tarafali bana, otu hela wa'anau,
10 ba 20 daru nahe, fabaya ahe töla, 20 — ba osö-osö ba daru nahe andrö ba tumbo ni'ogaolo andrö khönia, ba firö. 

11 Ba tanö yöu, ba otu hela göi wa'anau [mba'a-ba'a], ba 20 daru nahe, fabaya ahe töla, 26 — ba osö-osö ba daru nahe andrö ba tumbo andrö khönia, ba firö. 

12 Ba tanö ba gaekhula luo, ba 50 hela mba'a-ba'a ba fulu daru nahe, awö gahe, fulu; ba osö-osö ba daru nahe andrö ba tumbo andrö khönia, ba firö. 

13 Ba tanö ba gatumbukha, ba 50 hela,
14 ba'a-ba'a si 15 hela ba zi tambai, ba tölu daru nahe, fabaya ahe,
15 ba si manö ba zi tambai: 15 hela mba'a-ba'a, ba tölu daru nahe, fabaya ahe; faoma fatambai mbawa göli ba golayama. 

16 Fefu mba'a-ba'a golayama, fasui, ba tarafali bana,
17 ba ahe daru nahe andrö, ba töla, ba osö-osö, ba firö, ba uli högö, ba firö; ba fefu daru nahe ba golayama, ba nifotumbo firö. 

18 Ba ba'a-ba'a mbawa göli ba golayama, ba no nifolau zanoso sola'a-la'a, ungu sowu waru-waru ba soyo ba kirimisi ba tarafali bana, 20 hela wa'anau ba 5 hela wa'alaŵa, fa'ebolonia, dali mba'a-ba'a golayama andrö.

19 Ba taru nahe andrö, si öfa, fabaya ahe si öfa, ba töla, ba osö-osö, ba firö, ba si manö guli högö, ba tumbo andrö khönia, ba firö.
20 Ba fefu daru-taru ba nose ba ba golayama, fasui, ba töla.

 III. Fa'ebua mbobotolö andrö 

21 Ba da'e wangerai balazo nose andrö, ose zura goroisa, niŵa'ö Moze fangerai, folau nono Lewi andrö, högö Gitamari, ono Ga'aroni, ere andrö. 

22 Ba Besale'eli andrö, ono Guri, ma'uwu Huri, mado Juda, zamazökhi fefu hadia ia, niŵa'ö Yehowa khö Moze,
23 ba awönia Goholiabi, ono Gahizamakhi, mado Dano, da'ö ziambu ba tuka geu, ba tuka wanoso ba sanoso sola'a-la'a, ungu sowu waru-waru ba soyo ba kirimisi ba tarafali. 

24 Ba ana'a andrö fefu, ba wolau ya'ia, ba nifazökhi andrö fefu, ba wolau ni'amoni'ö andrö, ana'a nifalau, ame'ela ni'amoni'ö, ba no 77.408 balaki ba zaga ni'amoni'ö. 

25 Ba firö nibe'e, ba wangofaya banua, ba 301.775 ba rufia, ba zaga ni'amoni'ö;
26 sasuku zamösa, dozi ni'ofaya andrö, si 20 fakhe ba si a'a moroi andrö, 603.550 ira.
27 Si 300.000 rufia fa'abua firö, ba la'oguna'ö ba wamahele ahe ni'amoni'ö andrö, fabaya ahe mba'a-ba'a andrö 300.000 ba rufia, ba gahe andrö si otu, 3000 zara ahe. 

28 Ba si 1.775 fa'abua, ba i'oguna'ö ba wamazökhi osö-osö andrö ba daru nahe andrö, ba ifo'uli högö ba ifotumbo. 

29 Ba töla andrö nifalau, ame'ela ni'amoni'ö, ba 212.400 rufia wa'abua. 

30 Da'ö i'oguna'ö ba wamazökhi ahe mba'a-ba'a ba mbawandruhö nose wama'ele'ö, awö naha wame'e sumange andrö töla, fabaya taralinia andrö töla, awö fefu wakake ba naha wame'e sumange,
31 awö gahe mba'a-ba'a golayama, fasui, ba ahe mba'a-ba'a mbawa göli ba golayama, fabaya taru-taru andrö ba nose ba taru-taru ba golayama fefu, fasui.

Faza 39

I. Fanagu nukha gere 

1 Ba ungu sowu waru-waru ba soyo andrö ba kirimisi andrö, ba labali'ö nukha gere, si no maulu fanoso, nukha ba halöŵö ba ni'amoni'ö andrö; ba lafazökhi nukha ni'amoni'ö andrö khö Ga'aroni, la'o'ö niŵa'ö Yehowa khö Moze. 

2 Ono mbaru ba doto andrö ifazökhi, böna ame ba ungu sowu waru-waru ba soyo ba kirimisi ba tarafali bana. 

3 Laböbözi gana'a, la'anifi'ö, irege i'ila ikhoi, ibali'ö böna ame, ba wangorudugö da'ö ba ungu sowu waru-waru ba ba ungu soyo ba ba kirimisi ba ba darafali, nifolau duka wanoso. 

4 Ba lafobalu-balu galisi, nifaböbö khönia; ba mbalönia si dua tefaböbö:
5 Ba böbö doto andrö khönia, ba wobaru ya'ia, ba no fadoro khönia, si manö göi wolau, böna ame ba ungu sowu waru-waru ba soyo ba kirimisi ba tarafali bana, si mane niŵa'ö Yehowa khö Moze.
6 Ba ifazökhi weremata una andrö, nifosinga kawa ana'a ba nisua, nifolau duka dandro, dali döi Ndraono Gizeraeli.
7 Ba ifakhai ba mbalu-balu galisi andrö ba nono mbaru ba doto, feremata famasugi ba dödö Yehowa Ndraono Gizeraeli, si mane niŵa'ö Yehowa khö Moze. 

8 Ba ifazökhi mbola andrö, nifolau duka wanoso, si mane folau ono mbaru ba doto, böna ame ba ungu sowu waru-waru ba soyo ba kirimisi ba tarafali bana.
9 Si öfa sagi ia; dua winaeta labe'e mbola andrö, lalulalu'a wa'anau, nifodua winaeta.
10 Ba öfa ngenoli latagu khönia feremata: sambua weremata aki ba sambua weremata sabarazadi ba sambua weremata zumurudi nifa'oli ba ngenoli si sara. 

11 Ba ba ngenoli fanete da'ö, ba sambua weremata manika ba sambua weremata nila ba sambua weremata ita.
12 Ba fanete da'ö, ba sambua weremata fusifaraga ba sambua mbatu siabu ba sambua weremata mariti.
13 Ba fanete da'ö, ba sambua weremata firusa ba sambua weremata una ba sambua weremata yasia; da'ö nitagu khönia, nifasui singa kawa ana'a nilalau. 

14 Ba dali döi Ndraono Gizeraeli, wa 12 weremata; dali döira, sambu-sambua lasua yaŵa töi zi felendrua tua, nifolau duka dandro. 

15 Awena laforaeŵe-raeŵe mbola andrö, ni'osinali, nitali, si ndruhu mbalaki,
16 ba lalalau rendra ana'a, dua, ba tumbo ni'ogaolo, dombua, ba ba watalinga mbola andrö, si dombua lafakhai dumbo andrö. 

17 Ba ba dumbo andrö si dombua, ba watalinga mbola, si dombua lafakhai raeŵe-raeŵe andrö, si dua rozi.
18 Ba balö raeŵe-raeŵe andrö, si dua ba ba rendra nilalau andrö, si dua, lafakhai, ba da'ö nifakhai ba mbalu-balu galisi andrö, si dua görö, ba nono mbaru ba doto, tanö fönania. 

19 Ba dombua lafazökhi tumbo ni'ogaolo ana'a, nifakhai ba watalinga mbola, si dombua, tanö barö, ba dagu-tagunia, tanö ba nono mbaru. 
20 Ba dombua zui lafazökhi tumbo ni'ogaolo nifakhai ba mbalu-balu galisi andrö ba nono mbaru, ba wondrege tou, tanö föna, ba zi fahalö ia, yaŵa mböbö doto ba nono mbaru. 

21 Awena lafakhai ba dumbo nono mbaru mbola andrö ba tumbonia sinali ungu sowu waru-waru wamakhai — tobali yaŵa mböbö doto ba nono mbaru si lö liŵa-liŵa, si mane niŵa'ö Yehowa khö Moze.

22 Ba ifazökhi mbaru sebua andrö, awö nono mbaru no mege, nisoso, ungu sowu waru-waru, ma'asagörö.

23 Ba lala högö ba mbaru sebua andrö, ba si mane lala högö ba göröba, nifasui tagu-tagu, fa böi atika.
24 Ba tagu-tagu ba gahe mbaru sebua andrö, ba lafobua dalimo, ungu sowu waru-waru ba soyo ba kirimisi ba tarafali bana,
25 ba lafazökhi riti-riti, si ndruhu mbalaki, ba lafasolisi ba ni'obua dalimo andrö riti-riti andrö, lafasui gahe mbaru sebua andrö, ba gota'otalua ni'obua dalimo no mege,
26 tobali sambu-sambua riti-riti ba sambu-sambua ni'obua dalimo, si fazoli-zoli ba gahe mbaru sebua andrö, ba wangai halöŵö andrö, si mane niŵa'ö Yehowa khö Moze.

27 Ba lafazökhi gameza andrö, tarafali, khö Ga'aroni ba ba nononia, nisoso,
28 awö mbala högö andrö, tarafali, ba kofia famoadu andrö, tarafali, ba saraeŵa andrö, tarafali bana,
29 awö mböbö talu andrö, tarafali bana ba ungu sowu waru-waru ba soyo ba kirimisi, nifolau zanoso sola'ala'a, si mane niŵa'ö Yehowa khö Moze.

30 Ba lafazökhi dete mbala högö andrö, diadema ni'amoni'ö, si ndruhu mbalaki, ba lasua yaŵa, nifolau zogao tandro: "Ni'amoni'ö khö Yehowa".
3 Ba lafosinali ungu sowu waru-waru, ba wamöbögö ya'ia ba dete mbala högö, si mane niŵa'ö Yehowa khö Moze.

 II. Te'erai fefu nilau ba wamosumange Lowalangi 

32 Si manö wangasiwai halöŵö andrö fefu ba nahia ose wama'ele'ö andrö; la'o'ö sibai Iraono Gizeraeli niŵa'ö Yehowa khö Moze — si manö wolaura. 

33 Ba la'ohe khö Moze nahia andrö, ose andrö, awö wakake khönia fefu, famakhainia andrö ba fafa ba lazi ba taru nahe, fabaya ahe, ba balu-balu zagö andrö,
34 uli mbiri-biri si matua, nilau soyo ba balu-balu uli guaza mina ba ba'a-ba'a andrö,
35 ba tawöla zura goroisa, fabaya hea-heania ba lagönia, ba meza andrö,
36 awö wakake andrö khönia fefu, awö roti nifaigi-faigi,
37 awö naha wandru andrö, si ndruhu mbalaki, fabaya fandru andrö, nifa'oli khönia, ba fakake khönia, fefu, ba fanikha ba wandru andrö,
38 awö naha wame'e sumange andrö, ana'a, ba fanikha famayoini ba hadia nitunu, samohua, ba'a-ba'a andrö ba mbawandruhö nose,
39 ba naha wame'e sumange andrö, töla, ba tarali andrö khönia, töla, ba hea-heania ba fakake andrö khönia, fefu, ba gala andrö fabaya ahenia. 

40 Ba ba'a-ba'a golayama andrö ba taru nahe khönia, fabaya ahe, ba ba'a-ba'a ba mbawa göli ba golayama ba sinalinia ba taru-taru, ba fakake andrö fefu ba halöŵö andrö ba nahia ose wama'ele'ö andrö.
41 Awö nukha andrö, si no maulu fanoso, ba halöŵö ba ni'amoni'ö andrö, nukha ni'amoni'ö andrö khö Ga'aroni ere andrö, awö nukha ba nononia, ba halöŵöra halöŵö gere. 

42 La'o'ö sibai niŵa'ö Yehowa khö Moze Iraono Gizeraeli, wolau da'ö fefu. 

43 Ba me i'ila Moze, awai sa'ae khöra halöŵö andrö fefu — si mane niŵa'ö Yehowa wolaura — ba ifahowu'ö ira Moze.

Faza 40

I. Oroisa ba wama'anö ose andrö ba ba we'amoni'ö ya'ia awö wakake awö gere 

1 Ba humede Yehowa khö Moze, imane: 

2 Ba desa'a ba mbaŵa si föföna öfa'anö nahia ose wama'ele'ö andrö,
3 ba öbe'e bakha dawöla gamabu'ula li andrö ba öba'a dawöla ba'a-ba'a andrö. 

4 Ba öbe'e bakha göi meza andrö ba öbe'e yaŵa nifinaetagö andrö [roti], öfa'anö; ö'ohe bakha naha wandru andrö ba öbe'e yaŵa wandrunia. 

5 Ba naha wanunu kumöyö andrö, ana'a, ba föna dawöla zura goroisa öbe'e ba ötaŵi mba'a-ba'a mbawandruhö nose. 

6 Ba naha wame'e sumange nitunu, ba ba zinga mbawandruhö ba nahia ose wama'ele'ö öfa'anö,
7 ba gala andrö, ba ba gotaluara nose wama'ele'ö naha wame'e sumange andrö öbe'e, ba ölau yaŵa nidanö. 

8 Ba öfa'anö mba'a-ba'a golayama andrö, fasui, ba ötaŵi mba'a-ba'a mbawa göli ba golayama. 

9 Ba öhalö wanikha andrö, famayoini, ba öbayoini nose, awö nösinia fefu, ö'amoni'ö, awö wakake khönia fefu, ena'ö ni'amoni'ö.
10 Ba he naha wame'e sumange nitunu göi, fabaya fakake andrö khönia, fefu, ba öbayoini, ö'amoni'ö naha wame'e sumange andrö, ena'ö ni'amoni'ö sibai.
11 Ba he gala andrö, fabaya ahenia, ba öbayoini ba ö'amoni'ö. 

12 Ba öŵa'ö khö Ga'aroni ba ba ndraononia, ndramu'iagö zinga mbawandruhö nose wama'ele'ö, ba öfemondri ira.
13 Ba öfonukha Ga'aroni nukha ni'amoni'ö andrö, öbayoini ia, ö'amoni'ö, ena'ö ihalö halöŵö gere. 

14 Ba öŵa'ö ba nononia, ndramu'ondrasi, ba öfobaru ira kameza; 
15 ba öbayoini ira, si mane famayoiniu amara, ena'ö ere ira khögu, ba ba wamayoini andrö tetehe khöra, ere ira, si lö mamalö-malö, götö-götö wa'ara.

 II. La'o'ö goroisa andrö 

16 Ba i'o'ö sibai Moze niŵa'ö Yehowa khönia; si manö wolaunia. 

17 Ba desa'a ba mbaŵa si föföna, ba ndröfi si dua tefa'anö nahia andrö. 
18 Ifa'anö nahia andrö Moze: ifedadao gahe ba itaru'ö yaŵa wafa andrö, ifa'anö lazi ba ifasindro daru nahe. 
19 Ibologö dufo sagö andrö, sagö nose ba ibalugö zagö andrö balu-balu andrö, si mane niŵa'ö Yehowa khö Moze. 

20 Awena ihalö zura goroisa ba ibe'e barö dawöla andrö, ifohea-hea dawöla ba ibe'e yaŵa lagö-lagö andrö.
21 Ba i'ohe bakha ba nose dawöla, itaŵi mba'a-ba'a andrö, iba'a dawöla zura goroisa, si mane niŵa'ö Yehowa khö Moze. 

22 Ba ibe'e göi ba nose wama'ele'ö meza andrö, tanö yöu, baero mba'a-ba'a andrö. 
23 Ba ibe'e yaŵa nifinaetagö andrö [roti], ifa'anö, föna Yehowa, si mane niŵa'ö Yehowa khö Moze.

24 Ba ibe'e göi ba nose wama'ele'ö naha wandru andrö, ba gamaudu meza no mege, tanö raya ba nose, 
25 ba ibe'e yaŵa wandru andrö, föna Yehowa, si mane niŵa'ö Yehowa khö Moze. 

26 Ba si manö göi naha wame'e sumange andrö, ana'a, ibe'e ba nose wama'ele'ö, föna mba'a-ba'a andrö,
27 ba itunu yaŵa zamohua, si mane niŵa'ö Yehowa khö Moze. 

28 Ba itaŵi mba'a-ba'a mbawandruhö nose. 

29 Naha wame'e sumange nitunu andrö, ba ibe'e ba zinga mbawandruhö nahia ose wama'ele'ö ba ibe'e yaŵa zumange nitunu ba sumange ni'a, si mane niŵa'ö Yehowa khö Moze. 

30 Ba gala andrö, ba ibe'e ba gotaluara nose wama'ele'ö naha wame'e sumange andrö, ba ilau yaŵa nidanö, ba wanasa.
31 Ba lasasai ba da'ö dangara ba ahera ira Moze A'aroni ba ononia, 
32 ero na möi ira bakha ba nose wama'ele'ö ba na la'ondrasi naha wame'e sumange lasasai ira, si mane niŵa'ö Yehowa khö Moze. 

33 Ba ifasindro mba'a-ba'a golayama, ifasui nose, fabaya naha wame'e sumange andrö, ba itaŵi mba'a-ba'a mbawa göli ba golayama.

 III. Anönö nose lakhömi Yehowa 

34 Ba me no i'asiwai wama'anö Moze, ba ibalugö nose wama'ele'ö lawuo ba anönö nose lakhömi Yehowa.
35 Ba tebai möi bakha ba nose Moze, me no ibalugö lawuo andrö ba me no anönö nose lakhömi Yehowa. 

36 Ba ero na isaŵa miyaŵa lawuo andrö, moroi ba nose, ba lafazaŵa ira Iraono Gizeraeli; mofanö, götö we'asora ba lala.
37 Ba na lö isaŵa miyaŵa lawuo, ba lö lafazaŵa ira, balazi ifuli isaŵa yaŵa. 

38 Na ma'ökhö sa, ba yaŵa nose so lawuo andrö khö Yehowa, ba ba zi bongi, ba mo'alitö ia, anehe Ndraono Gizeraeli fefu, götö we'asora ba lala.

MOZE III

Faza 1

I. Amakhoita ba zumange nitunu, saŵi 

1 Ba humede Yehowa khö Moze, fahuhuo ia khönia, moroi ba nose wama'ele'ö, imane:

2 Hede ba Ndraono Gizeraeli ba ŵa'ö khöra: na so ba khömi zame'e sumange Yehowa, ba urifönia ibe'e sumange, saŵi, ba ma urifö side-ide.
3 Na saŵi ibe'e sumange nitunu, ba si matua, si lö sala ibe'e. Yamu'ohe ba zinga mbawandruhö nose wama'ele'ö, ena'ö somasi Yehowa ia, ibe'e.
4 Ba yamutufa tangania högö zumange andrö, ba ni'omasi'ö ia ba aefa horönia ibe'e.
5 Awena dania itaba nono zaŵi andrö, föna Yehowa; ba iraono Ga'aroni, ere andrö, zame'e do andrö. Latefe naha wame'e sumange do andrö fasui, naha wame'e sumange andrö ba zinga mbawandruhö nose.
6 Ba ibo'a guli zumange ba itatawi nösi. 

7 Ba iraono Ga'aroni, ere andrö, zangebua alitö ba dete naha wame'e sumange ba labahogö ba galitö geu nisisila.
8 Ba lahaogö Iraono Ga'aroni, ere andrö, wame'e yaŵa ba mbaho geu andrö ba galitö ba naha wame'e sumange ngawalö andrö, högö ba tawö.
9 Ba alakhaö ba ahe, ba lasasai ba nidanö, ba ifarahugö itunu ba naha wame'e sumange ere sumange nitunu, sumange nibe'e khö Yehowa, nifatörö ba galitö, samohua.

 II. Biri-biri ba nambi 

10 Ba na urifö side-ide — ono mbiri-biri, ba ma nambi — zumange andrö, nibe'enia sumange nitunu, ba si matua, si lö sala ibe'e. 

11 Yamutaba föna Yehowa yöu naha wame'e sumange; ba iraono Ga'aroni, ere andrö, zanefe naha wame'e sumange do andrö, fasui.
12 Ba itatawi, ba ihaogö ere, wame'e ba mbaho geu andrö ba galitö ba naha wame'e sumange ngawalö andrö, awö högö, awö dawö.
13 Ba alakhaö ba ahe, ba lasasai ba nidanö, ba ifarahugö ere, wame'e ya'ia, itunu ba dete naha wame'e sumange; sumange nitunu ia, sumange nibe'e khö Yehowa, nifatörö ba galitö, samohua.

 III. Marafadi 

14 Ba na sumange fofo zumange andrö, nibe'enia khö Yehowa, ba fune ba ma ono marafadi ibe'e sumange. 

15 Ba ere zolohe ba naha wame'e sumange, iboto högö ba itunu ba galitö ba naha wame'e sumange, ba do, ba nifera'ö ba ngai naha wame'e sumange.
16 Ba horokina ba bu, ba iheta ba itibo'ö ba niduwagö awu, tanö ba gatumbukha, i'otarai naha wame'e sumange.
17 Ba ilöwa gafi ba lö ifaefa; ba itunu ere ba naha wame'e sumange, ba mbaho geu andrö ba galitö yaŵa; sumange nitunu ia, sumange nibe'e khö Yehowa, nifatörö ba galitö, samohua.

Faza 2

I. Sumange ni'a, hamo ba kue 

1 Na so zame'e khö Yehowa sumange ni'a, ba ya hamo si sökhi zumange andrö khönia; yamulau wanikha yaŵa ba yamube'e gumöyö.

2 Ba i'ohe ba ndraono Ga'aroni, ere andrö; ba yamuhalö zi tambai tanga ere, hamo andrö ba fanikha andrö, nilau, ba kumöyö, andrö, ahori, ba yamutunu ba naha wame'e sumange zamohua andrö khönia, sumange nibe'e khö Yehowa, nifatörö ba galitö, samohua.
3 Ba si tosai sumange ni'a andrö, fefu, ba tana khö Ga'aroni ba ba ndraononia; ni'amoni'ö sibai da'ö ba zumange Yehowa andrö, nifatörö ba galitö.

4 Ba na edöna öbe'e sumange ni'a nibogö ba galitö, ba kue si lö mu'aisöni öbe'e, kue hamo si sökhi, nifaruka ba kue sanifi, si lö mu'aisöni, nigule'ö fanikha. 

5 Ba na sumange ni'a ba gali öbe'e, ba hamo si sökhi nifaruka fanikha ba si lö mu'aisöni öfake;
6 öboboto ia, samba-sambawa ba ölau wanikha yaŵa — sumange ni'a ia. 

7 Ba na sumange ni'a, nirino ba mbowoa, ba hamo si sökhi, awö wanikha öbe'e.
8 Ba ö'ohe khö Yehowa zumange ni'a andrö, nimanö famazökhi; labe'e ba danga gere, ena'ö ya'ia zolohe ba naha wame'e sumange.
9 Ba ihalö ere ndrohu-ndrohu, samohua andrö, ba zumange ni'a andrö, ba itunu ba naha wame'e sumange, sumange nibe'e khö Yehowa, nifatörö ba galitö, samohua. 

10 Ba si tosai sumange ni'a andrö fefu, ba tana khö Ga'aroni ba ba ndraononia, ni'amoni'ö sibai da'ö ba zumange Yehowa andrö, nifatörö ba galitö. 

11 Fefu zumange ni'a andrö, nibe'emi khö Yehowa, ba lö tola si no mu'aisöni mibe'e; tanömö roti sa, ba ŵe ŵani, ba lö tola mitunu ba galitö, sumange Yehowa, nifatörö ba galitö.
12 Hana na mibe'e böröta zumange khö Yehowa, ba lö tola möi ba naha wame'e sumange, samohua ena'ö.
13 Ba fefu zumange ni'a, nibe'eu, ba ölau nasio; lö'ö manö tola lö öbe'e nasio wawu'usa li andrö, nihonogöi Lowalangiu, ba zumange ni'a andrö khöu: ba zumange andrö khöu fefu, ba öfao nasio.

 II. Sumange bua zinanö, sahulö 

14 Ba na edöna'ö öbe'e sumange Yehowa mbua zinanö sahulö, ba ngalai nibogö ba galitö ba ma böra nirekha, bua si bohou mubasi, öbe'e sumange ni'a khöu, bua zahulö.
15 Ba ölau wanikha ba öbe'e yaŵa gumöyö — sumange ni'a ia.
16 Ba ihalö ndrohu-ndrohu, samohua, ere, böra nirekha andrö ba fanikha, nibe'e andrö — ba kumöyö andrö khönia, ba ahori, ihalö, ba itunu ba galitö sumange Yehowa, nifatörö ba galitö.

Faza 3

I. Sumange fangorifi, saŵi 

1 Ba na sumange fangorifi nibe'enia, ba na saŵi zedöna ibe'e, ba si lö sala ifaigi, ma zi matua, ba ma si alawe, ni'ohenia khö Yehowa. 

2 Ba itufa tangania högö zumange andrö khönia, ba itaba ba zinga mbawandruhö nose wama'ele'ö; ba iraono Ga'aroni, ere andrö, zanefe naha wame'e sumange do andrö, fasui.
3 Ba yamuhalö ba zumange fangorifi andrö, nibe'e sumange Yehowa nifatörö ba galitö, dawö wali'a andrö ba muru-muru mbetu'a ba bua si dombua,
4 fabaya tawönia, ba ba rami lafoyo, ba si faböbö ba gate; ba mbua i'etu'ö. 

5 Ba ndra mutunu iraono Ga'aroni ba dete naha wame'e sumange, yaŵa ba zumange nitunu andrö, si so ba dete mbaho geu andrö ba galitö, latunu sumange nibe'e khö Yehowa nifatörö ba galitö, samohua.

 II. Biri-biri 

6 Ba na urifö side-ide nibe'enia sumange Yehowa, sumange fangorifi ba si lö sala ifaigi, ma si matua, ba ma si alawe, nibe'enia. 

7 Na ono mbiri-biri sedöna ibe'e sumange, ba yamu'ohe föna Yehowa,
8 ba yamutufa tangania högö zumange andrö khönia, ba yamutaba sa'ae föna nose wama'ele'ö; ba iraono Ga'aroni zanefe naha wame'e sumange do andrö, fasui. 

9 Ba yamube'e sumange Yehowa nifatörö ba galitö zumange fangarifi andrö ösa, tawönia andrö: i'o sotawö andrö, ma'asara, ba mbörö gi'o sibai ifaefa — awö dawö wali'a andrö, ba muru-muru mbetu'a, fefu, ba bua si dombua,
10 fabaya tawönia ba ba rami lafoyo ba si faböbö ba gate; ba mbua i'etu'ö.
11 Ba itunu ba naha wame'e sumange ere, ö sumange nifatörö ba galitö, khö Yehowa.

 III. Nambi 

12 Ba na nambi zumange khönia, ha yamu'ohe föna Yehowa,
13 yamutufa tangania högö ba yamutaba föna nose wama'ele'ö; ba iraono Ga'aroni zanefe naha wame'e sumange do andrö, fasui. 

14 Ba ihalö ba da'ö zumange andrö khönia, nibe'e, sumange khö Yehowa, nifatörö ba galitö, tawö wali'a andrö ba muru-muru mbetu'a,
15 fefu, ba bua si dombua, fabaya tawönia ba ba rami lafoyo, ba si faböbö ba gate; ba mbua i'etu'ö.
16 Ba ere zanunu ba naha wame'e, sumange, ö nibe'e khö Yehowa, sumange nifatörö ba galitö, samohua. Fefu dawö, ba khö Yehowa.

17 Amakhoita si lö tebulö da'ö, nitörömi, götö-götö wa'ara, fefu gofu heza so ami: Tawö ba do, ba alösu lö tola mi'a!

Faza 4

I. Sumange fameta horö gere si lö la'ila watahögö mege 

1 Ba humede Yehowa khö Moze, imane: 

2 Hede ba Ndraono Gizeraeli, ba ŵa'ö khöra: Na so zanawö oroisa Yehowa andrö zambalö, hadia ia, si lö mu'odödögö, na ilau hadia nilakha'ö [ba mimane:] 

3 Na ere nibayoini andrö zosala, si möi sala zato, ba ibe'e khö Yehowa sumange fameta horö nono zaŵi si matua, si lö sala, sulö lalö andrö, horönia andrö. 
4 I'ohe ba zinga mbawandruhö nose wama'ele'ö, föna Yehowa, nono zaŵi andrö, ba itufa tangania högö nono zaŵi ba itaba nono zaŵi, föna Yehowa.

5 Ba yamuhalö ösa ndro zaŵi andrö ere nibayoini andrö ba yamu'ohe bakha ba nose wema'ele'ö.
6 Ba yamu'ungugö durunia ba ndro ere, ba mewitu yamutefe tou zalo do andrö ösa, föna mba'a-ba'a andrö, ba ni'amoni'ö, föna Yehowa.
7 Ba yamugule'ö ba dandru naha wame'e sumange, föna Yehowa, ba nose wama'ele'ö ndro andrö ma'ifu ere, ifabaya zamohua andrö, nitunu-tunu; ba do nono zaŵi, soya andrö, ba iduwagö tou ba zinga naha wame'e sumange nitunu andrö, ba zinga mbawandruhö nose wama'ele'ö.

8 Ba ahori yamuhalö dawö nono zaŵi sumange fameta horö andrö, tawö wali'a andrö ba murumuru mbetu'a
9 ba bua si dombua, fabaya tawönia, ba ba rami lafoyo, awö zi faböbö ba gate; ba mbua i'etu'ö —
10 si mane fangai ba zaŵi si matua, sumange fangorifi; ba itunu ere ba naha wame'e sumange nitunu. 

11 Ba ba guli nono zaŵi andrö ba ba nösinia, numalö högönia ba ahenia ba betu'ania ba tainia,
12 ono zaŵi andrö, ma'asageu, ba ni'ohe baero golombaseŵa, ba naha si sökhi — ba naha niduwagö awu andrö — ba nitunu ba mbaho geu; ba naha niduwagö awu andrö latunu ia.

 II. Fameta horö mbanua 

13 Ba na samba banua Iraono Gizeraeli zosala, si lö mu'odödögö, si lö aboto ba dödö zato, na lasawö goroisa Yehowa andrö zambalö, hadia ia, horöra,
14 ba sato zame'e ono saŵi, sumange fameta horö, na no murongo lalö andrö, horöra. 

15 La'ohe föna nose wama'ele'ö, ba latufa tangara högö nono zaŵi andrö satua mbanua, föna Yehowa ba lataba ia, föna Yehowa.
16 Ba i'ohe bakha ba nose wama'ele'ö ndro nono zaŵi andrö ösa ere nibayoini andrö.
17 Ba i'ungugö ba ndro andrö durunia ere ba mewitu itefe tou zalo do andrö ma'ifu föna Yehowa — föna mba'a-ba'a andrö.
18 Ba ma'ifu göi igule'ö ba dandru naha wame'e sumange, föna Yehowa, ba nose wama'ele'ö do andrö; ba do soya andrö, ba iduwagö tou ba zinga naha wame'e sumange nitunu, ba zinga mbawandruhö nose wama'ele'ö.
19 Ba tawönia fefu, ba ihalö, ba itunu ba naha wame'e sumange. 

20 Ba ono zaŵi andrö, ba ifatörö ba nifatörönia saŵi si matua andrö sumange fameta horö — ba da'ö göi ifatörö. Na no imanö ere, wamaigi khöra fameta horö, ba tebe'e aefa khöra.
21 Ba ono zaŵi andrö, ba ni'ohe baero golombaseŵa ba nitunu, si mane fanunu saŵi si matua no mege. Sumange fameta horö mbanua da'ö.

 III. Fameta horö zalaŵa 

22 Ba na salaŵa zanawö oroisa Lowalanginia Yehowa, zambalö, horönia, si lö mu'odödögö,
23 ba na no mu'ombakha'ö khönia lalönia, horönia andrö, ba yamube'e sumange nambi si matua, si lö sala,
24 itufa tangania högö nambi andrö, ba itaba ba nitataba sumange nitunu andrö föna Yehowa; sumange fameta horö ia. 

25 Ba ihalö ma'ifu ndro zumange fameta horö andrö ere, turunia, ba igule'ö ba dandru naha wame'e sumange nitunu, ba do soya, ba iduwagö tou, ba zinga naha wame'e sumange nitunu.
26 Ba tawö, ba ahori itunu ba naha wame'e sumange, si mane tawö zumange fangorifi andrö. Na no ifaigi khönia ere wameta lalönia andrö, ba tebe'e aefa khönia.

 IV. Fameta horö zi ha samösa 

27 Ba na ono mbanua zolalö wanawö oroisa Yehowa zambalö, horönia, si lö mu'odödögö,
28 ba na no mu'ombakha'ö khönia, lalönia andrö, horönia, ba yamube'e nambi si alawe, si lö sala, sumange fameta zala andrö horönia andrö,
29 itufa tangania högö zumange fameta horö andrö, ba itaba, ba nitataba sumange nitunu andrö. 

30 Ba ihalö ma'ifu ndro andrö ere, turunia, ba igule'ö ba dandru naha wame'e sumange nitunu. Ba do soya, ba iduwagö tou, ba zinga naha wame'e sumange.
31 Ba tawö, ba ahori ihalö, si mane fangai ya'ia ba zumange fangorifi andrö, ba itunu ere ba naha wame'e sumange, samohua khö Yehowa. Na no imanö ere, wamaigi khönia fameta horö, ba tebe'e aefa khönia. 

32 Ba na ono mbiri-biri zumange andrö, nibe'enia sumange fameta horö, ba si alawe, si lö sala, ibe'e.
33 Ba itufa tangania högö zumange fameta horö, ba itaba sumange fameta hörö, ba nitataba sumange nitunu andrö.
34 Ba ihalö ma'ifu ndro zumange fameta horö andrö ere, turunia, ba igule'ö ba dandru naha wame'e sumange. Ba do soya, ba iduwagö tou ba zinga naha wame'e sumange.
35 Ba tawö, ba ahori ihalö, si mane fangai-ngai tawö nono mbiri-biri andrö, sumange fangorifi, ba itunu ere, ba naha wame'e sumange, ba zumange Yehowa nifatörö ba galitö. Na no imanö ere, wamaigi khönia fameta sala andrö, horönia andrö, ba tebe'e aefa khönia.

Faza 5

I. Tohu-tohu gamakhoita ba zumange fameta horö 

1 Na so zi sala, na no irongo wangelifi, na tola sasi ia, ma no i'ila [zangelifi] ba ma no irongo, ba na lö ni'ombakha'önia, si tobali horönia —
2 ma no so zi no mombambaya salakha, ma amatela gutu ndru'u salakha, ba ma amatela gurifö salakha ba ma zui amatela guökuö salakha, si lö i'ila mege, ba na irongo dania, si tobali horönia —
3 ba ma zui tobaya khönia zalakha, ba niha, ba ma hadia ia zalakha, ba zi hulö zi ra'i-ra'iö niha, si lö i'ila mege, ba nirongonia dania, si tobali horönia — 
4 ba ma zui na fahölu niha, sambö fangera-ngera, na iŵa'ö ilau hadia ia ba na numalö linia fahölusa, si lö aboto ba dödönia ua, ba na aboto ba dödönia dania, na tobali horönia zi mane da'ö,
5 ba yamu'ombakha'ö hadia horönia, na no tobali horönia zi mane da'ö; 
6 ba ibe'e sumange Yehowa, sumange fameta horö zageu, urifö side-ide, si alawe, ma biri-biri ba ma nambi, ogauta ba golalöŵa andrö, horönia andrö, ba ifaigi khönia wameta lalö andrö ere. 

7 Ba na tebai ibe'e nambi, na si numana ia, ba dombua wune, ba ma dumbua nono marafadi; si sambua, ba sumange fameta horö, ba si sambua, ba sumange nitunu.
8 Yamu'ohe khö gere; ba yamu'ofönai'ö wame'e nihonogöi sumange fameta horö da'ö; iboto högö, tanö ba mbörö du'i, ba böi yamufaefa.
9 Ba do zumange fameta horö andrö, ba igule'ö ba ngai naha wame'e sumange ma'ifu; ba do soya, ba nifera'ö tou, ba zinga naha wame'e sumange; sumange fameta horö ia.
10 Ba si sambua, ba i'asiwai sumange nitunu; i'o'ö nifakhoi andrö. Na no imanö ere wamaigi khönia fameta lalö andrö, horönia andrö, ba tebe'e aefa khönia. 

11 Ba na tebai ibe'e wune andrö, si dombua, ba he ono marafadi, si dombua, ba wa'anumanania, ba yumube'e sumange ba lalönia andrö, sumange fameta horö, zi samba hinaoya hamo si sökhi, ba böi yamulau wanikha, ba he kumöyö, me sumange fameta horö.
12 Ba yamu'ohe khö gere; ba ihalö zi tambai tanga ere, ndrohu-ndrohu, samohua, ba itunu ba naha wame'e sumange ba zumange Yehowa andrö, nifatörö ba galitö — sumange fameta horö ia.
13 Na no imanö ere, wamaigi khönia fameta zala andrö, horönia heza andrö, ba tebe'e aefa khönia. Ba khö gere [zumange si manö], si mane sumange ni'a andrö.

 II. Sumange ogauta ba zala ba ni'amoni'ö andrö si lö mu'odödögö 

14 Ba humede Yehowa khö Moze, imane: 

15 Na so zi falimo, na ihalö hadia ia ni'amoni'ö khö Yehowa, si lö mu'odödögö, ba ibe'e sumange Yehowa, sumange fameta horö, ogauta, mbiri-biri si matua, si lö sala — ba gurifönia side-ide ihalö — si lö ambö dombua rufia fowöli, wamatöu böli.
16 Ba yamufuli nihalönia ni'amoni'ö andrö ba ifo'uwu, sambua ni'olima ya'ia. Ba danga gere ibe'e, ba yamufaigi khönia wameta zala ere, ba zumange fameta horö, biri-biri andrö, ba tebe'e aefa khönia. 

17 Ba na so zi sala, sanawö oroisa Yehowa zambalö, horönia, na tohare khönia golalöŵa, si lö mu'odödögö, 
18 ba yamu'ohe khö gere mbiri-biri si matua si lö sala — ba gurifönia side-ide ihalö — ba ya'ugö zangukuku fa'ebua, yamube'e sumange ogauta, ba ifaigi khönia wameta lalö andrö ere, lalö andrö si lö mu'odödögö, ba tebe'e aefa khönia.
19 Sumange ogauta da'ö, me no molalö ia khö Yehowa.

Faza 6

I. Sumange ogauta ba walimosa fanagö 

1 Ba humede Yehowa khö Moze, imane: 

2 Na so zi sala, na falimo ia khö Yehowa, horönia, na i'osilö'ögö khö nawönia nibe'e ba dangania, ma nifa'irö'ögö, ba ma nirabu, ba ma na ibe'e te'ala nawönia,
3 ba ma na i'osilö'ögö nisöndrania, saekhu, ba ma na möi ia ba hölu ba zi lö duhu, na so nilau hadia ia, sosala niha — 
4 na molalö ia si manö, horönia, ba yamufuli nirabunia andrö, ba ma si falau horö ia, ba ma nibe'e ba dangania, ba ma saekhu no mege, nisöndrania,
5 ba ma si möi ia ba hölu si lö duhu — fefu, gofu hadia ia — bölinia ma'afefu ifuli, ba sambua ni'olima ibe'e uwunia; ba zokhö ibe'e, na luo ibe'e gogauta andrö. 

6 Ba khö Yehowa ibe'e ogauta mbiri-biri si matua, si lö sala — ba gurifönia side-ide ihalö — ya'ugö zanguhuku fa'ebua, yamu'ohe khö gere, sumange ogauta.
7 Ba yamufaigi khönia wameta zala khö Yehowa ere, ba tebe'e aefa khönia — hadia ia nilau, horö zamösana.

 II. Amakhoita ba zumange nitunu. Böi mate galitö ba naha wame'e sumange 

8 Ba humede Yehowa khö Moze, imane: 

9 Be'e lala khö Ga'aroni ba ba ndraononia, ömane: Da'ö gamakhoita ba zumange nitunu andrö: Sumange nitunu andrö, ba sara wongi lö tebulö ba naha wame'e sumange, ba nitunu ya'ia, irege mahemolu mbanua, fangebua galitö ba naha wame'e sumange, fa lö mate.
10 Ba yamu'obaru gamezania ere, ba yamubalugö zaila ia saraeŵa tarafali ba yamuheta nawu andrö, awu zumange nitunu andrö ba galitö ba naha wame'e sumange, ba yamuduwagö ba ngai naha wame'e sumange. 

11 Aefa da'ö, ba yamufohani ia, ba yamu'ohe baero golombaseŵa nawu andrö, ba naha si sökhi.
12 Ba nibe'e fangebua galitö ba naha wame'e sumange ia, böi manö mate. Ero mahemolu itunu yaŵa geu ere, ifa'anö yaŵa geu, ba itunu yaŵa ba da'ö dawö zumange fangorifi andrö. 

13 Si lö tebulö galitö ba naha wame'e sumange, lö tola mate ia. 

 III. Amakhoita ba zumange ni'a 

14 Ba da'ö gamakhoita ba zumange ni'a andrö: Iraono Ga'aroni zolohe khö Yehowa, ba naha wame'e sumange.
15 Ba ihalö ösa, tambai tanga — hamo si sökhi andrö ba fanikha, nibe'e sumange ni'a — ba kumöyö andrö, hawu-hawu zumange ni'a andrö, ba ahori ihalö, ba itunu ba naha wame'e sumange, sumange nifatörö ba galitö, samohua, ndrohu-ndrohunia, samohua, khö Yehowa. 

16 Ba si tosainia, ba ö ndra A'aroni iraononia; ni'a lö mu'aisöni, ba naha ni'amoni'ö: ba golayama nose wama'ele'ö la'a ia.
17 Lö tola labogö nifaruka tanömö roti. Utehe khöra urakhara ba zumangegu andrö nifatörö ba galitö; ni'amoni'ö sibai ia si mane sumange fameta horö andrö ba si mane sumange ogauta.

18 Dozi motöi matua ba ndraono Ga'aroni zi tola manga ya'ia; amakhoita si lö tebulö ha wa'ara, nitehe khömi ba zumange Yehowa andrö, nifatörö ba galitö, götö-götö wa'ara; sombambaya ya'ia, ba no ni'amoni'ö göi.

 IV. Sumange ba wamataro ere 

19 Ba humede Yehowa khö Moze, imane: 

20 Da'ö zumange Yehowa, nibe'e Ga'aroni ba iraononia, na luo tebayoini ia: Samba hinaoya hamo si sökhi, sumange ni'a, sero ma'ökhö — si matongania, ba na mahemolu mbanua, ba si matonga, ba na owi. 
21 Ba gali la'asosoi, nifaruka fanikha; öfakhöyö ua, atö öbe'e, sinaba zumange ni'a andrö nigore öbe'e, samohua khö Yehowa. 

22 Ere andrö, nibayoini fangalinia, nituyu ba ndraononia andrö, da'ö zangasiwai; amakhoita Yehowa si lö tebulö da'ö, götö-götö wa'ara; ahori tetunu khö Yehowa. 
23 Fefu zumange nibe'e gere, ba ahori tebe'e sumange; lö tola la'a niha. 

 V. Amakhoita ba zumange fameta horö 

24 Ba humede Yehowa khö Moze, imane: 

25 Hede khö Ga'aroni ba ba ndraononia, ŵa'ö khöra: Da'ö gamakhoita ba zumange fameta horö andrö: ba nitaba sumange nitunu, föna Yehowa, ba da'ö göi tetaba zumange fameta horö; ni'amoni'ö sibai ia. 

26 Ere andrö, same'e sumange fameta horö andrö, da'ö zi manga ya'ia; ba naha ni'amoni'ö te'a ia, ba golayama nose wama'ele'ö.
27 Dozi sombambaya ösinia andrö, ba no ni'amoni'ö göi; ba na tokana ba mbaru ndronia ösa, ba ba naha ni'amoni'ö ösasai nikanania andrö.
28 Bowoa tanö, fondrinonia, ba niboto; ba na bowoa töla wondrinonia, ba nidukhu ba nihaogö fangogumi. 

29 Dozi motöi matua ba gere zi manga ya'ia; ni'amoni'ö sibai ia.
30 Ba sumange fameta horö fefu ni'ohe do ösa ba nose wama'ele'ö, ba wolau fameta horö, ba ni'amoni'ö, ba lö tola te'a; nitunu da'ö.

Faza 7

I. Tohu-tohu gamakhoita ba zumange ogauta 

1 Ba da'ö gamakhoita ba zumange ogauta andrö; ni'amoni'ö sibai ia. 

2 Ba nitataba sumange nitunu andrö, ba da'ö göi lataba zumange ogauta, ba donia, ba fanefe naha wame'e sumange, fasui.
3 Ba tawönia fefu, ba nibe'e sumange: i'o sotawö andrö ba tawö wali'a ba bua si dombua,
4 fabaya tawönia ba ba rami lafoyo ba si faböbö ba gate; ba mbua i'etu'ö.
5 Ba itunu ere ba naha wame'e sumange sumange nibe'e khö Yehowa, nifatörö ba galitö; sumange ogauta ia. 

6 Dozi motöi matua ba gere zi manga ya'ia; ba naha ni'amoni'ö te'a; ni'amoni'ö sibai ia. 

7 Si mane ba zumange fameta horö, si manö göi ba zumange ogauta, fagölö-gölö: khö gere andrö, same'e ya'ia, fameta horö ia.
8 Ba khö gere andrö, same'e sumange nitunu andrö, ni'ohe niha, guli zumange nitunu andrö, nibe'enia. 
9 Si manö göi zumange ni'a andrö, nibogö bawu, fefu, ba he nirino ba mbowoa, fefu, ba he nigore ba gali, ba khö gere, same'e ya'ia.
10 Ba fefu zumange ni'a, he nifaruka fanikha ba he sotufo ba ba ndraono Ga'aroni, faoma khöra.

 II. Sumange fangandrö saoha gölö ba sumange fanuno ba sumange amabu'ula li 

11 Ba da'ö gamakhoita ba zumange fangorifi, nibe'e khö Yehowa: 

12 Na so zame'e ya'ia fangandrö saoha gölö, ba ifo'awö zumange fangandrö saoha gölö andrö kue nifaruka fanikha, si lö mu'aisöni ba kue sanifi, si lö mu'aisöni nigule'ö fanikha, ba hamo si sökhi, si no mufaruka — kue nilau fanikha ba wamazökhi —
13 Ba kue roti si lö mu'aisöni ifao ba zumange andrö khönia, lö lai zumange urifö, nibe'enia sumange fanuno, fangandrö saoha gölö. 
14 Ba sagö-sagörö kue zambalö sumange ibe'e amaedola zumange fegero khö Yehowa; ba khö gere andrö, sanefe do zumange fangorifi andrö ia. 

15 Ba ösi zumange fangorifi andrö fangandrö saoha gölö, ba na luo tebe'e zumange andrö te'a ia; lö tola lasaigö hadia ia irege mahemolu mbanua. 

16 Ba na amabu'ula li mbörö zumange andrö, nibe'enia, ba ma na saoha gölö, ba na luo da'ö göi te'a, ba si tosai, ba hana na mahemolu ö la'a;
17 ba hadia zi tosai na ösi zumange, ba zi dua wongi, ba nitunu. 

18 Ba na te'a na ba zi dua wongi nösi zumange fangorifi andrö, ba lö ibe'e ni'omasi'ö zame'e ya'ia andrö; lö'ö sa tebe'e hare, tobali sa amaedola no i'a zobou, ba si manga ya'ia, ba ifalu'igö khönia horö. 
19 Ba he nagole si no fabaya ba zalakha, hadia ia, ba lö tola te'a, nitunu ia. Ba ba nagole [bö'ö], ba dozi si lö hadia ia salakha, ba tola la'a nagole. 

20 Ba si manga nösi zumange fangorifi andrö nibe'e khö Yehowa, fatua so khönia zalakha, ba nihori da'ö ba niwara andrö. 
21 Ba na so zi fabaya ba zalakha, hadia ia, he ba zalakha ba niha ba he ba zalakha urifö ba he ba zogoro ita, hadia ia, si ta'unö, ba na i'a [zui] nösi zumange fangorifi andrö, nibe'e khö Yehowa, ba nihori da'ö ba niwara andrö.

 III. Fanenaŵa femanga daŵo ba do 

22 Ba humede Yehowa khö Moze, imane: 

23 Hede ba Ndraono Gizeraeli, ba ŵa'ö khöra: Lö tola mi'a hadia ia dawö zaŵi ba tawö mbiri-biri ba tawö nambi. 
24 Tawö gurifö si mate ba he nisasawi, ba hana na la'oguna'ö ba ngawalö hadia ia, ba lö tola mi'a. 

25 Dozi sa si manga dawö gurifö andrö, nibe'e sumange Yehowa, nifatörö ba galitö, ba nihori da'ö — si manga ya'ia — ba niwara andrö. 
26 Ba lö'ö göi tola mi'a ndro, ba nahiami fefu, he do wofo, ba he do zi öfa ahe.
27 Dozi si manga ndro, ba nihori ba niwara.

 IV. Urakha gere ba zumange andrö 

28 Ba humede Yehowa khö Moze, imane: 

29 Hede ba Ndraono Gizeraeli ba ŵa'ö khöra: Same'e khö Yehowa sumange fangorifi, ba ibe'e khö Yehowa ndrohu-ndrohu, ba zumange fangorifi andrö, ömönia khönia. 

30 Ya'ia zolohe ngawua andrö, tana khö Yehowa, sumange nifatörö ba galitö: tawö ba osu yamu'ohe; osu andrö, ena'ö lahahae, nihahae föna Yehowa.
31 Ba tawö, ba itunu ere ba naha wa'me'e sumange, ba osu andrö, ba khö Ga'aroni ba ba ndraononia. 
32 Ba faha kambölö ba zumange fangorifi andrö khömi, ba ba gere göi mibe'e, amaedola fegero.

33 Ono Ga'aroni andrö, same'e do zumange fangorifi andrö ba tawönia, zanema faha kambolö, tana khönia. 

34 Osu andrö sa, nihahae andrö ba faha andrö nibe'e fegero, ba zumange fangorifi andrö, nibe'e Ndraono Gizeraeli, ba ya'o zi okhögö, ba ube'e khö Ga'aroni ere andrö, ba ba ndraononia, tana khöra, ömö Ndraono Gizeraeli, si lö mamalö-malö.

35 Da'ö dana khö Ga'aroni ba tana ba ndraononia, ba zumange Yehowa andrö, nifatörö ba galitö, na baŵa nifa'asonia ya'ira, ba wangai halöŵö gere khö Yehowa,
36 nihonogöi Yehowa khöra, me luo ibayoini ira, ame'ela Ndraono Gizeraeli, tana khö, ömöra si lö mamalö-malö, götö-götö wa'ara. 

37 Da'ö gamakhoita ba zumange nitunu andrö ba ba zumange ni'a ba ba zumange fameta horö ba ba zumange ogauta ba ba zumange famataro ba ba zumange fangorifi,
38 niŵa'ö Yehowa khö Mose ba hili Zina'i, me iŵa'ö lala ba Ndraono Gizeraeli, ba wame'e sumange khö Yehowa, ba danö si mate Sina'i.

Faza 8

I. Famonukha gere 

1 Ba humede Yehowa khö Moze, imane: 

2 Ohe Ga'aroni, awö ndraononia, awö nukha andrö ba fanikha famayoini, ba ono zaŵi, sumange fameta horö, ba biri-biri si matua andrö, si dua geu, ba kude andrö, si so bakha si lö mu'aisöni andrö,
3 ba falukha'ö zato fefu, föna mbawandruhö nose wama'ele'ö. 

4 Ba i'o'ö niŵa'ö Yehowa khönia Moze, ba owulo zato föna mbawandruhö nose wama'ele'ö. 

5 Ba imane Moze ba zato: Da'e ia, niŵa'ö Yehowa, nilau. 

6 Ba ifa'aso Ga'aroni ba iraononia Moze ba ifemondri ira.
7 Aefa da'ö, ba ifobaru Ga'aroni kameza andrö ba ifamöbö talu böbö talu andrö ba ifobaru baru sebua ba ono mbaru ba doto andrö; ba iböbö khönia mböbö nono mbaru andrö, wangaro'ö khönia.

8 Ba ibe'e ba dotonia mbola andrö, ba ibe'e bakha ba mbola Urimi ba Tumimi andrö.
9 Ba ibe'e ba högönia mbala högö andrö; ba tanö föna ba mbala högö andrö ibe'e detenia andrö, ana'a, diadema ni'amoni'ö andrö, si mane niŵa'ö Yehowa khö Moze.

 II. La'amoni'ö nose awö naha wame'e sumange, labe'e zumange 

10 Ba ihalö wanikha famayoini Moze, ibayoini nose, awö fefu hadia ia zi so bakha, we'amoni'ö ya'ia.
11 Ba itefe göi ba naha wame'e sumange ösa, mewitu, ibayoini naha wame'e sumange andrö, awö wakake khönia, fefu, ba he gala andrö, fabaya ahenia, we'amoni'ö ya'ia. 

12 Ba ilau ba högö Ga'aroni ösa wanikha famayoini, ibayoini ia, we'amoni'ö ya'ia.
13 Ba ifa'aso göi ndraono Ga'aroni, ifobaru ira kameza, ba ifamöbö talu böbö talu andrö ba ifokofia, si mane niŵa'ö Yehowa khö Moze. 

14 Ba ifa'aso nono zaŵi andrö, sumange fameta horö, ba latufa högö nono zaŵi andrö ira A'aroni iraononia, tangara.
15 Ba itaba Moze, ihalö ndro, igule'ö ba dandru naha wame'e sumange, fasui, turunia, fameta sala ba naha wame'e sumange; ba do soya, ba iduwagö tou ba zinga naha wame'e sumange; i'amoni'ö naha wame'e sumange andrö, wolau khönia fameta sala andrö.
16 Ba ahori ihalö dawö wali'a, ba si faböbö ba gate ba bua si dombua, fabaya tawönia, ba itunu Moze, ba naha wame'e sumange. 

17 Ba ono zaŵi andrö, fabaya uli, ba ösinia ba tainia, ba baero golombaseŵa itunu, si mane niŵa'ö Yehowa khö Moze.
18 Ba awena ifa'aso mbiri-biri si matua andrö, sumange nitunu, ba latufa högönia ira A'aroni iraononia, tangara.
19 Ba itaba Moze ba itefe naha wame'e sumange do andrö, fasui. 

20 Ba biri-biri andrö, ba itatawi, ba itunu högö, awö ngawua andrö, awö dawö.
21 Ba alakhaö ba ahe, ba isasai ba nidanö; aefa da'ö, ba itunu mbiri-biri andrö, ma'asageu Moze, sumange nitunu, samohua, ö nibe'e khö Yehowa, nifatörö ba galitö, si mane niŵa'ö Yehowa khö Moze.

 III. Sumange ba we'amoni'ö A'aroni ba iraononia 

22 Aefa da'ö ba ifa'aso mbiri-biri si sageu andrö, biri-biri famataro, ba latufa högönia ira A'aroni ononia, tangara.
23 Ba itaba Moze ba ihalö ndro ma'ifu, ba igule'ö ba doyo dalinga Ga'aroni ba gambölö ba ba duru sebua ba dangania kambölö ba ba duturu kahe sebua kambölö. 

24 Ba ifa'aso göi Ndraono Ga'aroni Moze ba igule'ö göi ma'ifu ndro ba doyo dalingara kambölö ba ba duru sebua ba dangara kambölö ba ba duturu kahe sebua kambölö, ba do soya, ba ibe'e fanefe naha wame'e sumange, fasui.

25 Ba ihalö dawö: i'o sotawö andrö ba tawö mbetu'a fefu, ba si faböbö ba gate ba bua si dombua, fabaya tawönia, ba faha kambölö.
26 Ba ihalö ba gude, si so si lö mu'aisöni andrö, föna Yehowa, zagörö kue si lö mu'aisöni ba sagörö kue roti nifaruka fanikha ba sagörö kue sanifi, ba i'orudugö ba dawö no mege ba ba waha andrö, faha kambölö; 
27 ba ifarahugö wame'e ba danga ndra A'aroni iraononia, ihahae, nihahae föna Yehowa.

28 Awena ifuli ihalö ba dangara Moze ba itunu ba naha wame'e sumange, yaŵa ba zumange nitunu, sumange famataro, samohua, sumange nibe'e khö Yehowa, nifatörö ba galitö. 

29 Ba ihalö nosu mbiri-biri famataro andrö Moze ba ihahae, nihahae föna Yehowa; tana khö Moze ia, si mane niŵa'ö Yehowa khö Moze.
30 Ba ihalö ösa Moze fanikha famayoini ba do, si so ba naha wame'e sumange, ba itefe Ga'aroni, awö nukhania, ba iraononia, awö nukhara, i'amoni'ö Ga'aroni, fabaya nukhania ba iraononia, fabaya nukhara. 

31 Ba imane Moze khö ndra A'aroni iraononia: Mirino nagole andrö, föna mbawandruhö nose wama'ele'ö, ba mi'a ba da'ö, awö roti andrö, si so ba gude, nifao ba zumange famataro andrö, si mane niŵa'ö khögu ba goroisa andrö; A'aroni ba iraononia zi manga ya'ia.
32 Ba si tosai nagole ba roti, ba mitunu. 

33 Ba fitu bongi lö tola miröi mbawandruhö nose wama'ele'ö, irugi luo no ahöwö mbongi andrö, nihonogöi ba wamataro ya'ami; fitu ngaluo sa wa'ara lafo'ösi'ösi dangami. 

34 Si mane nilau ma'ökhö, si manö ni'oroi'ö Lowalangi folau-lau, ba wameta salami.
35 Fitu bongi wa'ara, ba bongi ma'ökhö mi'iagö zinga mbawandruhö nose wama'ele'ö, mi'o'ö goroisa Yehowa, fa böi mate ami — si manö niŵa'ö khögu! 

36 Ba la'o'ö A'aroni ba iraononia fefu ni'oroi'ö Yehowa khö Moze.

Faza 9

I. Sumange si föföna nibe'e Ga'aroni, fameta horönia 

1 Ba fitu bongi, ba humede Moze khö ndra A'aroni iraononia ba ba zatua Ndraono Gizeraeli, imane khö Ga'aroni: 

2 Halö khöu nono zaŵi, ono-ono, sumange fameta horö ba biri-biri si matua, sumange nitunu, faoma si lö sala, ba ohe föna Yehowa.
3 Ba ba Ndraono Gizeraeli, ba ömane: Mihalö nambi si matua, sumange fameta horö, ba ono zaŵi ba biri-biri, sage-sageu, faoma si döfi fa'ebua ba si lö sala, sumange nitunu, 
4 ba saŵi si matua ba biri-biri si matua, sumange fangorifi, ba wanaba föna Yehowa, ba nifao zumange ni'ā, nifaruka fanikha; ma'ökhṍ sa i'oroma'ö ia khömi Yehowa. 

5 Ba la'ohe niŵa'ö Moze, la'ohe ba golayama nose wama'ele'ö, ba so zato fefu, la'ondrasi Yehowa. 

6 Ba imane Moze: Da'ö ia, ni'oroi'ö Yehowa khömi folau, ena'ö oroma khömi lakhömi Yehowa. 

7 Ba imane Moze khö Ga'aroni: Ae ba naha wame'e sumange, ba be'e zumange fameta horö andrö khöu ba sumange nitunu, ena'ö aheta horöu, awö horö zato, öbe'e; aefa da'ö, ba be'e zumange nibe'e zato, ena'ö aheta horöra, öbe'e, si mane niŵa'ö Yehowa.

8 Ba möi ba naha wame'e sumange Ga'aroni, itaba nono zaŵi andrö, nihonogöi sumange fameta horö khönia.
9Ba iraono Ga'aroni zangoro'ö khönia do andrö; ba i'ungugö durunia bakha ba igule'ö ba dandru naha wame'e sumange. Ba do soya, ba iduwagö tou ba zinga naha wame'e sumange. 
10 Ba tawö zumange fameta horö, awö mbua, awö zi faböbö ba gate, ba itunu ba naha wame'e sumange, si mane niŵa'ö Yehowa khö Moze. 
11 Ba ösi ba uli, ba baero golombaseŵa itunu.

12 Aefa da'ö, ba itaba zumange nitunu; ba iraono Ga'aroni zangoro'ö khönia do andrö, ba ibe'e fanefe naha wame'e sumange, fasui.
13 Ba sumange nitunu andrö, ba la'oro'ö khönia nitatawi, awö högö, ba itunu ba naha wame'e sumange.
14 Ba alakhaö ba ahe, ba isasai ba nidanö ba itunu ba naha wame'e sumange, yaŵa ba zumange nitunu.

 II. Sumange si föföna fameta horö zato 

15 Aefa da'ö, ba ibe'e zumange nibe'e zato: ihalö nambi si matua andrö, nihonogöi zumange fameta horö zato, itaba ba ibe'e sumange fameta horö, si mane mege. 

16 Aefa da'ö, ba ibe'e zumange nitunu andrö, ba lala nifakhoi ifatörö.
17 Ba ibe'e göi zumange ni'ā andrö; ihalö ösa, si tambai tanga, ba itunu ba naha wame'e sumange, lö lai zumange nitunu andrö na mahemolu mbanua. 

18 Aefa da'ö, ba itaba nono zaŵi andrö, awö mbiri-biri si matua andrö, sumange fangorifi, si tefaudu ba zato; ba iraono Ga'aroni zangoro'ö khönia do andrö ba ibe'e fanefe naha wame'e sumange, fasui. 

19 Ba ba ngawua dawö zaŵi andrö, ba ba gi'o mbiri-biri, sotawö andrö, awö dawö wali'a ba bua ba si faböbö ba gate, 
20 ba lafalaetegö ba ngawua nosu ngawua dawö andrö, ba itunu ngawua dawö andrö, ba naha wame'e sumange. 

21 Ba ngawua nosu, awö waha kambölö, ba ihahae A'aroni, nihahae föna Yehowa, si mane niŵa'ö Moze.

 III. Oroma ba zato lakhömi Yehowa  

22 Ba i'oro'ö dangania A'aroni, yaŵa zato, ifahowu'ö ira; ba me no i'asiwai zumange fameta horö ba sumange nitunu ba sumange fangorifi, ba möi ia mitou. 

23 Ba möi bakha ba nose wama'ele'ö ndra Moze A'aroni, ba me lafuli ira baero, ba lafahowu'ö niha sato. Ba oroma ba niha sato fefu lakhömi Yehowa.
24 Ba so galitö si oroi Yehowa, ba i'a zumange nitunu andrö, awö ngawua dawö andrö, ba naha wame'e sumange. Ba me la'ila da'ö sato fefu, ba owua-wua dödöra ba lafalögu tou ira.

Faza 10

I. Tehuku ndra Nadabi Abihu ba galitö bö'ö andrö 

1 Ba lahalö gali mbo galitö khöra iraono Ga'aroni andrö Nadabi ba Abihu, labe'e galitö yaŵa ba lalau nitunu, samohua, ba tobali la'ohe föna Yehowa galitö si tenga, si tenga niŵa'önia khöra. 

2 Ba so galitö, si oroi Yehowa, ba i'a ira, tobali mate ira [ba da'ö] föna Yehowa. 

3 Ba imane Moze khö Ga'aroni: Ba da'ö itörö niŵa'ö Yehowa, me imane: "Ba zahatö khögu u'oroma'ö, wa ni'amoni'ö ndra'odo, ba ba zi so sato fefu ufa'ele'ö lakhömigu." Ba lö hede-hede Ga'aroni.
4 Ba humede Moze khö ndra Miza'eli Elisafa, ono Uzieli andrö, ama Ga'aroni si akhi, imane khöra: Mi'aini, miheta föna ni'amoni'ö dalifusömi andrö, mi'ohe baero golombaseŵa. 

5 Ba möi ira, la'ohe baero golombaseŵa, la'o'ö niŵa'ö Moze; lö muheta gamezara andrö. 

6 Ba imane Moze khö Ga'aroni ba khö nononia Eleazari ba Itamari: Lö tola miheta kofiami ba lö tola mitika nukhami, fa böi mate ami ba fa böi mofönu Yehowa ba zato fefu! Ba talifusömi andrö ba ma'uwu Gizeraeli fefu, ba hana na la'e'esi nitunu Yehowa andrö. 
7 Ba lö'ö göi tola miröi nose wama'ele'ö, we'amöi baero, fa böi mate ami, me no tohare khömi wanikha wamayoini andrö khö Yehowa! Ba la'o'ö niŵa'ö Moze.

 II. Lö tola tebadu nagu ba halöŵö ni'amoni'ö andrö 

8 Ba humede Yehowa khö Ga'aroni, imane: 

9 Agu ba hadia ia nibadu, si mabu niha, ba lö tola mibadu — he ya'ugö ba he iraonou — na möi ami bakha ba nose wama'ele'ö, fa böi mate ami. Amakhoita si lö tebulö da'ö, götö-götö wa'ara. 
10 Ba mifaehusi ira ni'amoni'ö zi tenga ni'amoni'ö ba salakha ba si lö alakha, 
11 ba mifahaö Ndraono Gizeraeli ba gamakhoita andrö fefu, nifa'ema Yehowa khöra khö Moze.

 III. Hadia dana ba gere ba zumange andrö nifatörö ba galitö 

12 Ba ibe'e lala Moze khö Ga'aroni ba khö ndra Eleazari Itamari, si tosai ononia na, imane: Mihalö zumange ni'a andrö, si tosai na sumange nibe'e khö Yehowa, nifatörö ba galitö, ba mi'a lö mu'aisöni, ba ngai naha wame'e sumange, me no ni'amoni'ö sibai ia. 
13 Andrö wa ba naha ni'amoni'ö mi'a; noa sa tana khöu, si möi khöu ba ba ndraonou, föfö zumange Yehowa andrö, nifatörö ba galitö — si manö niŵa'ö khögu. 
14 Ba osu andrö, nihahae ba faha fegero, ba mi'a onou matua ba onou alawe, ba naha si sökhi, noa sa mutehe khömi, tana khömi, si möi khömi iraonou, föfö zumange fangorifi andrö, nibe'e Ndraono Gizeraeli. 
15 Ba faha andrö, fegero, ba osu nihahae, ba nifao ba ngawua dawö andrö, nihonogöi sumange nifatörö ba galitö, ena'ö tehahae, nihahae föna Yehowa; ba khömi iraonou dania, tana khömi si lö tebulöbulö, ha wa'ara, si mane niŵa'ö Yehowa. 

16 Ba i'alu-alui nambi si matua andrö, sumange fameta horö, Moze, ba hiza, no mutunu. Ba mofönu sibai ia khö ndra Eleazari Itamari, ono Ga'aroni andrö, si tosai na khönia, ba imane: 
17 Hana sa wa lö mi'a zumange fameta horö andrö, ba naha ni'amoni'ö? noa sa ni'amoni'ö sibai ia, ba no ibe'e khömi, ba wameta horö mbanua, ba ba wangatulö'ö ya'ira khö Yehowa. 
18 Hiza, no lö mu'ohe si bakha ba ni'amoni'ö ndronia andrö, ba mi'a mena'ö, ba ni'amoni'ö, si mane niŵa'ögu. 

19 Ba imane A'aroni khö Moze: Hiza, no labe'e zumange fameta horö, awö zumange nitunu khöra, khö Yehowa ma'ökhö, ba no göna ndra'o si manö, ba na u'a ena'ö zumange fameta horö ma'ökhö, hadia, omasi maö Yehowa? 

20 Ba me irongo da'ö Moze, ba ibato wanegu ya'ira.

Faza 11

I. Saliŵa-liŵa ba danö si tola la'a ba salakha 

1 Ba humede Yehowa khö ndra Moze A'aroni, iŵa'ö li khöra, imane: 
2 Mimane ba Ndraono Gizeraeli: 

Da'ö zaliŵa-liŵa ba danö, si tola mi'a, fefu, si öfa ahe ba guli danö.

3 Fefu zi öfa ahe ba si no fabali sa'a, si no alua fabali, ba samomendrua fonganga göra ba tola mi'a. 
4 Ba ba zamomendrua fonganga göra ba ba zi no fabali sa'a, ba da'ö zi lö tola mi'a: ondra andrö; ifomendrua sa wonganga gönia, ba tenga si no alua fabali sa'a — salakha ia miŵa'ö. 
5 Ba kelindri; ifomendrua sa wonganga gönia, ba tenga si no fabali sa'a, ba salakha ia miŵa'ö. 
6 Ba kawelu, ifomendrua wonganga gönia, ba tenga si no fabali sa'a: ba salakha ia miŵa'ö. 
7 Ba bawi; noa sa salua fabali sa'ania, ba tenga samomendrua fonganga gönia; salakha ia miŵa'ö. 
8 Lö tola mi'a nösira ba lö tola mibabaya gamatela; salakha ira miŵa'ö.

9 Ba da'ö zi töla mi'a, saliŵa-liŵa ba nidanö, fefu:

fefu zaliŵa-liŵa ba nidanö, he ba nasi, ba he ba nidanö, sofere-fere ba sohuna-huna, ba tola mi'a. 
10 Ba fefu zi so ba nasi ba ba nidanö, si lö fere-fere ba si lö huna-huna, ba zaliŵa-liŵa ba nidanö, fefu, ba ba zi so noso, si so ba nidanö, ba sogoro ami da'ö. 
11 Sogoro ami ira: ösira, ba lö tola mi'a, ba amatelara, ba mi'ogorofi.  
12 Fefu zaliŵa-liŵa ba nidanö, si lö fere-fere, ba si lö huna-huna, ba sogoro ami.

13 Ba ba wofo, ba da'ö ni'ogorofimi — tebai ni'a, ni'ogorofi: moyo ba fofo basi ba moyo nasi.

14 Ba razo wali, awö ngawalö ala-ala, 
15 awö ngawalö gaga fefu. 
16 Ba fofo ondra, ba katawaena ba samari, awö ngawalö wötö. 
17 Ba tugöu ba belibi ba lamuhu, 
18 ba meu ba engangi ba banga. 
19 Ba laki-laki, awö ngawalö mbangau, ba meragai ba bögi.

20 Fefu zaliŵa-liŵa side-ide, si so afi ba si öfa ahe, ba sogoro ami. 
21 Fefu zaliŵa-liŵa side-ide, si so afi ba si öfa ahe, ba ha da'ö zi tola mi'a, si dua faha, yaŵa gahera, ba wanoka ba danö. 
22 Ba da'ö ba tola mi'a ngawalö damo andrö, ya'ia ngawalö damo solama, awö ngawalö damo hara goli, awö ngawalö damo hagabi. 
23 Ba bö'önia, saliŵa-liŵa side-ide, si so afi, ba si öfa ahe, ba sogoro ami. 

24 Tobali si ra'i-ra'iö da'ö mibe'e; dozi sombambaya amatela, ba si ra'iö, irege bongi. 
25 Ba ha niha zolohe amatela, zambua, ba lötolalö ibabago nukhania, ba si ra'iö ia, irege bongi — 
26 ba zaliŵa-liŵa ba danö, fefu, si no fabali sa'a, si lö alua fabali, ba si tenga samomendrua fonganga gönia. Salakha ira miŵa'ö, dozi sombambaya ya'ira ba ra'iö. 
27 Ba fefu göi zosa'a, sa'a mao, ba zaliŵa-liŵa ba danö, si öfa ahe, ba salakha miŵa'ö; dozi sombambaya amatela, ba ra'iö, irege bongi. 
28 Ba solohe amatela, ba lötolalö ibabago nukhania, ba ra'iö ia, irege bongi — salakha ira miŵa'ö.

 II. Amatela ba kuö-kuö 

29 Ba da'ö zalakha, miŵa'ö, ba zaliŵa-liŵa ba danö side-ide: bituru ba te'u ba bayakomo, hadia ngawalö. 
30 Ba anaka ba koakhi ba leta'a ba khometi ba loa.

31 Da'ö ira zalakha, miŵa'ö, ba zaliŵa-liŵa ba danö side-ide; dozi sombambaya, na no mate, ba ra'iö irege bongi.

32 Ba fefu hadia ia nilangö zi manö, ba wa'amate, ba ra'iö, he nahia eu fefu ba he nukha ba he uli ba he goni — fefu wakake, ni'oguna'ö. Ni'ungugö ba nidanö, ba lö tebulö wa'ata'unö irege bongi; awena ifuli sökhi. 
33 Ba na aekhu ba nahia tanö zara, da'ö, ba ta'unö nösi ma'afefu, ba nirasa [nahia andrö]. 
34 Fefu ngawalö gö, ni'aga-aga niha, ba ta'unö, na göna nidanö si manö; ba si manö göi nibadu hadia ia, nibadu-badu niha, gofu hadia ia nahia, ba ta'unö [ba zi manö]. 
35 Ba fefu hadia ia, nilangö gamatela zi manö, ba ta'unö: bowoa roti ba nirasa ba awu, ba nidudugö. Si ta'unö ia ba si ta'unö miŵa'ö. 
36 Ha umbu ba ba'a, ö idanö, ba tenga si ta'unö; ba ha niha zombambaya amatela bakha, ba ra'iö. 
37 Ba na göna ba mbua zinanö hadia ia, tanömö, gamatela zi manö, ba tenga si ta'unö da'ö. 
38 Ba na no muwuwui idanö danömö zinanö andrö, ba ilangö dania amatela zi manö, ba si ta'unö ia miŵa'ö.

39 Ba na mate zaliŵa-liŵa ba danö andrö, si tola mi'a, ba na so zombambaya amatelania, ba ra'iö ia, irege bongi. 
40 Ba na so zi manga gamatela andrö, ba ibabago nukhania, ba ra'iö ia, irege bongi; ba solohe amatela, ba ibabago nukhania, ba ra'iö ia, irege bongi.

41 Fefu zaliŵa-liŵa ba danö, side-ide, ba sogoro ami, miŵa'ö, ba lö tola te'a. 
42 Fefu zi'anana'ö talu ba fefu zi öfa ahe, fabaya fefu, soya ahe, moroi andrö, ba zaliŵa-liŵa ba danö, side-ide andrö, ba lö tola mi'a, sogoro ami sa ira miŵa'ö. 
43 Böi mibali'ö sogoro niha ami ba guö-kuö andrö, hadia ia, ba böi mita'unöi ami ba da'ö, fa ra'iö ami ba da'ö. 
44 Me no Yehowa ndra'o, Lowalangimi; ba mi'amoni'ö ami; yani'amoni'ö ami, me no ni'amoni'ö ndra'odo. Ba böi mita'unöi ami ba zaliŵa-liŵa ba danö andrö, side-ide, soliha-liha ba guli danö. 
45 Me no Yehowa ndra'odo, si no mangeheta ya'ami ba danö Miserayi, ena'ö Lowalangimi ndra'o; andrö yani'amoni'ö ami, me no ni'amoni'ö ndra'odo.

46 Da'ö nihonogöi ba zi öfa ahe andrö ba ba wofo ba ba zonoso fefu, saliŵa-liŵa ba nidanö, ba ba zaliŵa-liŵa ba danö fefu, 
47 ena'ö lafaehusi ira zalakha zi tenga salakha ba si tola te'a ba si lö tola te'a.

Faza 12

Oroisa ba zadono ba sumange fangehao khöra 

1 Ba humede Yehowa khö Moze, imane: 
2 Hede ba Ndraono Gizeraeli, ŵa'ö khöra:

Na mo'ono ndra'alawe, ono matua, ba fitu bongi wa'ara ra'iö ia, fa'ara wa'ara'iönia na afökhö dalunia, ra'iö ia. 
3 Ba na aefa zi fitu bongi, ba niboto nono. 
4 Ba 33 bongi dania ia ba ndro wangehao andrö khönia; lö tola ibabaya hadia ia ni'amoni'ö, ba lö tola möi ia ba ni'amoni'ö, irege no ahöwö mbongi wangehaonia andrö.

5 Ba na ono alawe nononia, ba dua migu wa'ara ra'iö ia, si mane na afökhö dalunia, ba 66 wongi ia ba ndro wangehao andrö khönia.

6 Ba na no ahöwö mbongi wangehao andrö khönia — he ba nono matua, ba he ba nono alawe — ba i'ohe khö gere ba mbawandruhö nose wama'ele'ö nono mbiri-biri si döfi fa'ebua, sumange nitunu, ba ono marafadi, ba ma fune, sumange fameta horö. 
7 Ba ere zame'e khö Yehowa, ifaigi khönia wameta sala, ba nihaogö zui ia ba wendro dalu andrö.

Da'ö nihonogöi ba zadono andrö, he ba nono matua, ba he ba nono alawe. 
8 Ba na abölö numana ia, ba wamaigi biri-biri, ba yamuhalö zi dombua fune, ba ma dombua nono marafadi; si sambua, ba sumange nitunu, ba si sambua, ba sumange fameta horö, ba yamufaigi khönia wameta sala ere, ba nihaogö ia.

Faza 13

I. Oroisa ba mbou auri ba niha 

1 Ba humede Yehowa khö ndra Moze A'aroni, imane: 
2 Na oroma ba dete guli niha zobu'u, ba ma gigimö, ba ma safusi, na ibörötaigö bou auri, ba ni'ohe khö Ga'aroni ere andrö ia, ba ma khö nononia, ha niha, ere andrö. 
3 Ba na ifaigi ere zofökhö andrö ba gulinia, wa no ahuwa mbu ba da'ö, awö wa hulö zahöndrö, moroi ba guli bö'ö, ba no si ndruhu mbou auri; ba ha i'ila si'aikö da'ö ere, ba si ra'iö niha da'ö yamuŵa'ö. 
4 Ba na so zafusi ba gulinia, si tenga sahöndrö, moroi ba guli bö'ö ba si lö ahuwa bu, ba i'oniagö zi göna da'ö ere, fitu bongi. 
5 Ba na ifaigi dania ia ere, na no irugi fitu bongi, ba na i'ila, si manö-manö zi göna andrö, wamaiginia, ba lö si tedou wökhö andrö, ba guli; ba ifuli i'oniagö ia ere, fitu bongi tö. 
6 Ba na ifuli ifaigi ere, na no irugi fitu bongi, ba na i'ila no ahoe nahia andrö, ba lö si tedou wökhö andrö, ba guli, ba tenga si ra'iö ia yamuŵa'ö ere — ha gigimö; ba ibabago sa nukhania, ba tenga si ra'iö ia.

7 Ba na tedou-dou gigimö andrö, ba guli, aefa mbaŵa wangoroma'önia ya'ia khö gere, ba wanguma'ö tenga si ra'iö ia, ba na ifuli i'oroma'ö ia khö gere, ba na isöndra ere, 
8 no tedou-dou gigimö andrö, ba guli, ba si ra'iö ia yamuŵa'ö ere: bou auri sa'ae.

9 Na te'ila ba niha zi göna bou auri ia, ba ni'ohe khö gere. 
10 Ba na isöndra ere, so ba guli zi hulö waosa, safusi, si no ahuwa bu, ba sotawötawö, 
11 ba no bou auri si no ara, ba gulinia, ba iŵa'ö ere, si ra'iö ia, lö'ö sa'ae i'oniagö, si ra'iö sa'ae ia.

12 Ba na bou auri manö, sageu ya'ia, ba gulinia, na no anönö bou auri guli zi göna andrö, ma'asageu i'otarai högö, numalö ba gahe, heza göi ifaigi ere, ba na i'ila ere, 
13 no tehawu manö bou auri nösinia ma'afefu, ba tenga si ra'iö zi göna andrö yamuŵa'ö: no fatutu wa'afusi, ba tobali tenga si ra'iö. 
14 Ba na si tawötawösö khönia, ba si ra'iö ia; 
15 ba na i'ila zi no tawötawösö andrö ere, ba si ra'iö yamuŵa'ö: si tawötawösö andrö sa, ba si ra'iö, no bou auri. 
16 Ba na ifuli taya zi tawötawösö andrö ba na afusi, ba yamöi khö gere. 
17 Ba ifaigi ia ere ba na i'ila, no afusi nahia andrö si no göna, ba tenga si ra'iö zi göna andrö yamuwa'ö ere; no tenga si ra'iö ia.

18 Na so zi tumbu faosa ba guli ba na ifuli döhö, ba na obu'ubu'u dania, 
19 safusi ba ma soyoramö, ba yamu'oroma'ö ia khö gere. 
20 Ba na isöndra ere, no ahöndrö, moroi ba guli bö'ö, wamaigida, awö wa no ahuwa mbu khönia, ba si ra'iö ia yamuŵa'ö ere; no si ndruhu bou auri, salua ba waosa andrö. 
21 Ba na ifaigi nahia andrö ere ba na i'ila, lö sahuwa bu khönia ba tenga sahöndrö moroi ba guli bö'ö ba no ahoe ma'ifu, ba yamu'oniagö niha da'ö ere, fitu bongi. 
22 Ba na itugu tedou-dou dania zafusi andrö, ba guli, ba si ra'iö niha da'ö yamuŵa'ö ere; no göna nahia andrö. 
23 Ba na lö si tedou zafusifusi andrö, na lö sanana-nana, ba no laheto waosa no mege, ba tenga si ra'iö ia yamuŵa'ö ere.

24 Na so ba guli niha zakhozi, ba na oyoramö, ba ma na safusi nagole andrö, sanöi ba zakhozi andrö, 
25 ba na ifaigi ere ba na i'ila, no ahuwa mbu ba zafusifusi andrö, ba no ahöndrö, moroi ba guli bö'ö, wamaigida, ba no bou auri, salua ba zakhozi andrö, ba si ra'iö niha da'ö yamuŵa'ö ere; no si ndruhu bou auri. 
26 Ba na i'ila ere, na ifaigi, lö sahuwa mbu ba nahia safusifusi andrö ba tenga sahöndrö ia, moroi ba guli bö'ö ba no ahoe ma'ifu, ba yamu'oniagö niha da'ö ere, fitu bongi. 
27 Ba na ifaigi ia ere, na no irugi fitu bongi, ba si ra'iö ia iŵa'ö ere, na tedou-dou nahia andrö, ba guli — no si ndruhu bou auri. 
28 Ba na lö si tedou nahia safusifusi andrö, na lö sanana-nana ia ba na no ahoe ma'ifu, ba no sobu'ubu'u zakhozi andrö ba tenga si ra'iö ia yamuŵa'ö ere; noa sa laheto zakhozi andrö.

29 Na so ndramatua, ba ma ira alawe, si so tandra ba högö, ba ma ba gambi, 
30 ba na ifaigi ere dandra andrö, ba na isöndra, no ahöndrö, moroi ba guli bö'ö, wamaiginia ba mobu sise'ise, sa'usö, ba si ra'iö ia yamuŵa'ö ere, no gigimö bou auri ba högö, ba ma ba gambi. 
31 Ba na i'ila ere — na ifaigi gigimö andrö — tenga sahöndrö moroi ba guli bö'ö ba lö bu saitö khönia, ba yamu'oniagö zi göna gigimö andrö ere, fitu bongi. 
32 Ba na ifaigi nahia si göna andrö ere, na no irugi fitu bongi, ba na i'ila, lö si tedou gigimö andrö, ba lö bu sa'usö, ba tenga sahöndrö moroi ba guli bö'ö gigimö andrö, 
33 ba yamutöwö ia — ha gigimö andrö zi lö itöwö —; ba awena dania ifuli i'oniagö ere zi no göna gigimö andrö, fitu bongi zui. 
34 Ba na ifaigi gigimö andrö ere, na no irugi fitu bongi, ba na i'ila, lö si tedou gigimö andrö, ba guli, ba na tenga sahöndrö ia, moroi ba guli bö'ö, ba tenga si ra'iö ia yamuŵa'ö ere; ba yamubabagö nukhania, ba tenga si ra'iö ia. 
35 Ba na tedou-dou gigimö andrö, ba guli, na no muŵa'ö tenga si ra'iö zi göna andrö, 
36 ba na ifaigi ia ere ba na i'ila, no tedou gigimö andrö ba guli, ba alakha lö i'alui mbu sa'usö andrö ere — si ra'iö ia. 
37 Ba na si manö-manö gigimö, wamaigida ba na no tumbu khonia mbu saitö, ba no döhö gigimö andrö — tenga si ra'iö ia, ba yamuŵa'ö ere, wa tenga si ra'iö ia.

38 Na oroma ba guli ndramatua, ba ma ba guli ndra'alawe dandra, tandra safusifusi, 
39 ba na ifaigi ere ba na i'ila ba guli dandra safusifusi, si no ahoe, ba no gigimö si lö ata'u ita, si tumbu ba guli — tenga si ra'iö niha si manö.

40 Ba na batule niha, ba no si batule tanö ba mbörö du'i — tenga si ra'iö niha si manö. 
41 Ba na batule ia yaŵa gangango, ba no si batule tanö föna — tenga si ra'iö niha si manö. 
42 Ba na tumbu ba zi batule tanö furi, ba ma tanö föna gigimö soyoramö, ba no bou auri, salua ba zi batule andrö tanö furi, ba ma tanö föna. 
43 Ba na ifaigi ia ere, ba na i'ila gigimö soyoramö ba zi batule andrö khönia tanö furi, ba ma tanö föna, si mane bou auri ba guli nösi, wamaigida, 
44 ba si no göna bou auri zi manö. Si ra'iö ia; yamuŵa'ö manö ere, si ra'iö ia; no ba högönia so wökhö andrö.

45 Ba si no göna bou auri andrö, si so fökhö andrö ba nösi, ba yamu'onukha nukha si no atika ba böi yamufake mbalu-balu högö ba yamubalugö gambinia ba yamu'ao: Si ra'iö! si ra'iö! 
46 Götö so khönia wökhö andrö, ba si ra'iö ia. Si ra'iö ia; ni'oniagö nahiania — baero golombaseŵa i'iagö.

 II. Ba mbou auri ba nukha 

47 Ba na ba mbaru oroma zi hulö mbou auri, sambua nahia — he ba mbaru luo, ba he ba mbaru tarafali, 
48 ba ma ba nukha bö'ö, nukha nisoso, he tarafali, ba he baru luo, ba ma ba guli zaŵi, ba ma ba gama-gama uli zaŵi, hadia ia, ba na no mowuge'e, 
49 ba ma na no oyoramö nahia andrö, ba mbaru, ba ma ba guli zaŵi, ba ma ba nukha nisoso, ba ma ba gama-gama uli zaŵi, hadia ia, ba no bou auri, ba ni'oroma'ö khö gere. 
50 Ba na no ifaigi nahia andrö, si göna, ere, ba yamukusi ba naha zi no göna bou auri andrö, ere, fitu bongi. 
51 Ba na i'ila, na no irugi fitu bongi, no tedou zi hulö gigimö andrö, ba mbaru, ba ma ba nukha nisoso, ba ma ba guli zaŵi, ba ma ba gama-gama hadia ia, ni'oguna'ö uli zaŵi, wamazökhi hadia ia, ba no bou auri safaito gigimö andrö; si ra'iö zi manö; 
52 ba nitunu mbaru andrö, ba ma nukha nisoso, baru luo ba ma tarafali, ba ma gama-gama uli zaŵi, ba zoroma gigimö andrö; noa sa bou auri safaito; nitunu ia.

53 Ba na ifaigi ere, ba na i'ila, lö si tedou gigimö andrö, ba mbaru, ba ma ba nukha nisoso, ba ma ba gama-gama uli zaŵi, hadia ia, 
54 ba yamuŵa'ö ere, nibabago zi göna gigimö andrö, ba yamufuli mukusi ba naha, fitu bongi zui. 
55 Ba na ifuli ifaigi ere, na no mubabago mege nahia andrö, si no göna, ba na i'ila, si manö-manö nahia andrö, wamaigida, he ŵa'ae lö si tedou gigimö andrö, ba si ra'iö ia; nitunu — no si no mogao, he tete, ba he arö.

56 Ba na i'ila ere — na ifaigi — no ahoe nahia andrö, si göna, na no aefa lababago, ba nisaka [nahia andrö], ba mbaru, ba ma ba guli zaŵi, ba ma ba nukha nisoso. 
57 Ba na ifuli tumbu mbou auri ba mbaru, ba ma ba nukha nisoso, ba ma ba gama-gama uli zaŵi, hadia ia, ba no si bohou alua; nitunu zi göna gigimö andrö. 
58 Ba baru andrö, ba he nukha nisoso, ba he gama-gama uli zaŵi, hadia ia ngawalö, ba zi no taya gigimö andrö, na no mubabago, ba nifuli nibabago, awena dania tenga si ra'iö.

59 Da'ö nihonogöi ba mbou auri andrö ba mbaru luo ba ba mbaru tarafali ba he ba gama-gama uli zaŵi, hadia ia, ba wanguma'ö na tenga si ra'iö ba na si ra'iö.

Faza 14

I. Sumange fangehao ba hadia nifakhoi tanöbö'ö ba zi göna bou auri 

1 Ba humede Yehowa khö Moze, imane:

2 Da'ö gamakhoita ba zi göna bou auri, na baŵa wangehao ya'ia: Ni'ohe khö gere. 
3 Ba si möi baero golombaseŵa gere, ba na isöndra ere — na ifaigi ia — no döhö wökhö nahia andrö, si göna bou auri ia, 
4 ba yamuŵa'ö ere, ndramu'ohe wofo sauri, dombua, si tenga salakha, ba eu, eresi, ba kirimisi ba sufo, ba zi möi nihaogö andrö. 
5 Ba yamuŵa'ö ere, lataba wofo si sambua ba nahia tanö, yaŵa nidanö gumbu. 
6 Ba fofo sauri andrö ba eu eresi ba kirimisi ba sufo andrö, ba yamu'ungugö ba ndro wofo andrö, nitaba yaŵa nidanö gumbu no mege, fabaya fofo sauri andrö. 
7 Ba mewitu itefe niha andrö, si möi nihaogö, ba mbou auri andrö, wangehao ya'ia; ba fofo sauri andrö, ba yamufoloi ba mbenua. 
8 Ba si möi nihaogö andrö, ba ibabago nukhania, ba itöwö mbunia, ihori, ba mondri, ba nihaogö ia. Aefa da'ö ba tola möi ia ba golombaseŵa, ba baero nosenia i'iagö, fitu bongi. 
9 Ba na no irugi fitu bongi, ba itöwö mbunia fefu, he ba högö, ba he gambi, ba he röngöröngö, bunia ma'afefu itöwö; ba ibabago nukhania ba mondri, ba abeta wa'ara'iönia.

10 Ba na irugi ŵalu bongi, ba yamuhalö nono mbiri-biri, dua rozi, si lö sala, ba sara nono mbiri-biri si alawe, si lö sala, si döfi fa'ebua, ba tölu ni'ofulu [zu'a-su'a] hamo si sökhi, nifaruka fanikha, sumange ni'a, ba matonga kata wanikha. 
11 Ba yamu'angaruwusi khö Yehowa niha andrö si möi nihaogö, awö da'ö no mege, ere andrö, solau fangehao andrö, föna mbawandruhö nose wama'ele'ö. 
12 Ba yamuhalö nono mbiri-biri si sara ere, yamube'e sumange ogauta, awö wanikha andrö, si matonga kata; faoma yamuhahae föna Yehowa. 
13 Ba nitataba sumange fameta horö ba sumange nitunu, lataba nono mbiri-biri andrö, ba naha ni'amoni'ö; si mane sumange fameta horö sa, si manö göi zumange ogauta andrö: khö gere; ni'amoni'ö sibai ia. 
14 Ba ihalö ma'ifu ndro zumange ogauta andrö ere ba igule'ö ba mbörö dalinga zi möi nihaogö andrö, ba gambölö ba ba duru sebua ba danga kambölö ba ba duturu kahe sebua kambölö. 
15 Ba ma'ifu ihalö fanikha andrö, si matonga kata, ere, ba ilau ba dangania — ba danga gere — kabera. 
16 Ba i'ungugö ba wanikha andrö durunia kambölö ere, ba wanikha ba dangania kabera, ba itefe föna Yehowa wanikha andrö turunia, mewitu. 
17 Ba fanikha si tosai ba dangania, ba igule'ö ba mbörö dalinga zi möi nihaogö andrö, kambölö ba ba duru sebua ba dangania kambölö ba ba duturu kahenia sebua kambölö ba dete ndro zumange ogauta andrö. 
18 Ba hadia zi tosai na do ba danga gere, ba yamulau ba högö zi möi nihaogö andrö, ena'ö iheta zalania khö Yehowa ere, ba zi manö.

19 Ba i'asiwai zumange fameta horö andrö ere, ba wameta sala zi möi nihaogö andrö ba wa'ara'iönia andrö; ba awena dania itaba zumange nitunu andrö. 
20 Ba ibe'e zumange nitunu andrö ere, awö zumange ni'a, ba naha wame'e sumange; ba na no imanö ere, wamaigi fameta zala khönia, ba aheta wa'ara'iönia.

21 Ba na si numana ia, na tebai ibe'e [niŵa'ö andrö], ba ha sara yamuhalö ono mbiri-biri, sumange ogauta, ena'ö tehahae ba ena'ö tefaigi khönia wameta zala, ba sambua ni'ofulu hamo si sökhi, nifaruka fanikha, sumange ni'a, ba matonga kata wanikha, ba dombua wune, 
22 ba ma dombua nono marafadi — hadia zi tola ibe'e —, ena'ö sumange fameta horö zi sambua ba sumange nitunu zi sambua. 
23 Ba na no alua fitu bongi, i'otarai tehaogö ia, ba yamu'ohe khö gere, ba zinga mbawandruhö nose wama'ele'ö, föna Yehowa. 
24 Ba yamuhalö nono mbiri-biri andrö, sumange ogauta, ere, fabaya fanikha andrö, si matonga kata, ba faoma yamuhahae ere, nihahae föna Yehowa. 
25 Ba ndramutaba nono mbiri-biri andrö, sumange ogauta, ba yamuhalö ma'ifu ndro zumange ogauta andrö ere, ba yamugule'ö ba mbörö dalinga zi möi nihaogö andrö, ba gambölö ba ba duru sebua ba dangania kambölö, ba ba duturu kahenia sebua kambölö. 
26 Ba fanikha andrö, ba yamulau ba dangania ma'ifu ere — ba danga gere — kabera, 
27 ba yamutefe ere wanikha andrö ösa, si so ba dangania kabera, turunia kambölö, mewitu, föna Yehowa. 
28 Ba igule'ö ba mbörö dalinga zi möi nihaogö andrö ma'ifu wanikha andrö ba dangania, ere, ba ba duru sebua, ba dangania kambölö ba ba duturu kahenia sebua, kambölö, yaŵa ba dete ndro zumange ogauta andrö. 
29 Ba si tosai fanikha ba danga gere, ba yamulau ba högö zi möi nihaogö andrö, ena'ö ifaigi khönia wameta zala khö Yehowa. 
30 Ba yamu'asiwai wune si sambua andrö, ba ma ono marafadi, si tola ibe'e, 
31 hadia zi tola ibe'e — si sambua, ba sumange fameta horö, ba si sambua, ba sumange nitunu, awö zumange ni'a andrö, ifaigi ba zi möi nihaogö andrö wameta zala khö Yehowa ere, ba zi manö. 
32 Da'ö nihonogöi, ba zi no göna bou auri, ba si tebai mame'e [niŵa'ö andrö], ba wangehao ya'ia.

 II. Bou auri ba nomo 

33 Ba humede Yehowa khö ndra Moze A'aroni, imane:

34 Na mirugi dania danö Gana'ana, nibe'egu khömi dania, ba na tumbu zi hulö mbou auri ba nomo heza, ube'e, ba danö andrö, si no tana khömi, 
35 ba möi mu'ombakhaö khö gere zokhö omo andrö, imane: No tumbu ba nomogu zi hulö mbou auri! 
36 Ba yamuŵa'ö ere, laheta nösi nomo, atö möi yomo gere, ba wamaigi nahia andrö si göna, fa böi laŵa'ö dania, si ra'iö manö nösi nomo ma'afefu. Awena dania möi yomo gere, ba wamaigi omo andrö. 
37 Ba na isöndra — na ifaigi nahia si no göna bou auri andrö — ba mbagolö nomo so, mogao ba mowuge'e ba oyoramö, hulö zahöndrö ba mbolo mbagolö, 
38 ba möi tou gere ba mbawandruhö, ba ikusi nomo andrö, fitu bongi. 
39 Ba na ifuli dania ia ere, na no irugi fitu bongi, ba na i'ila — na ifaigi — no tedou mbou auri andrö ba mbagolö nomo, 
40 ba yamuŵa'ö ere, ladeha gara andrö, soroma bou auri andrö, ba latibo'ö baero mbanua, ba naha si ta'unö. 
41 Ba omo andrö, ba ni'o'oi tanö bakha, fasui, ba o'oila la'uri andrö, ba niduwagö baero mbanua, ba naha si ta'unö. 
42 Ba lahalö gara bö'ö ba labe'e fangali gara no mege; ba si manö la'uri bö'ö, ba wangalösö omo andrö.

43 Ba na ifuli tumbu mbou auri ba nomo andrö, na no muheta gara andrö ba na no mu'o'oi nomo, ba na no mufuli mu'alösöigö, 
44 ba yamöi yomo gere, ba na i'ila — na ifaigi — no tedou mbou auri ba nomo andrö, ba no bou auri safaito, ba nomo: si ra'iö ia. 
45 Ba nidudugö nomo andrö, ba karania ba eunia ba la'uri fefu, ba nomo, ba ni'ohe baero ba naha si ta'unö, baero mbanua.

46 Ba si möi yomo ba nomo andrö, fatua, no mukusi, ba niŵa'ö si ra'iö, irege bongi. 
47 Ba si no mörö yomo, ba ibabago nukhania; ba he si no manga yomo, ba ibabago nukhania. 
48 Ba na möi yomo gere, ba na i'ila, ba wamaiginia, lö si tedou mbou auri, ba nomo andrö, me no mufuli mu'alösöigö nomo, ba tenga si ra'iö sa'ae nomo andrö, yamuŵa'ö ere, noa sa döhö wökhö andrö.

49 Ba yamuhalö wofo, dombua ba eu eresi ba kirimisi ba sufo, ba wameta sala nomo andrö. 
50 Fofo si sambua, ba itaba ba nahia tanö, yaŵa nidanö gumbu; 
51 ba eu eresi andrö ba sufo ba kirimisi ba fofo sauri andrö, ba ihalö ba i'ungugö ba ndro wofo nitaba andrö ba ba nidanö gumbu, ba omo, ba mewitu itefe, 
52 ba wameta sala nomo do wofo andrö ba idanö gumbu ba fofo sauri andrö ba eu eresi ba sufo ba kirimisi andrö. 
53 Ba fofo sauri andrö, ba yamufoloi baero mbanua, ba mbenua; si manö wametania sala nomo andrö: abeta wa'ara'iönia.

54 Da'ö nihonogöi ba ngawalö mbou auri andrö ba ba gigimö, 
55 ba ba mbou auri ba nukha ba ba nomo, 
56 ba ba dandra ba guli ba ba zi hulö mböni ba ba dandra safusi andrö, 
57 ba wangombakha hadia zi ra'iö ba hadia zi tenga si ra'iö. Da'ö gamakhoita ba ba mbou auri andrö.

Faza 15

I. Sonana si ra'iö ba ndramatua 

1 Ba humede Yehowa khö ndra Moze A'aroni, imane:

2 Mihede ba Ndraono Gizeraeli, ba mimane khöra: Na so zi hulö zonana famatua, ba fonana si ra'i-ra'iö zi manö.
3 Ba da'ö wa'ara'iönia ba wonana andrö: he na mowöi wamatunia, ba he na no teduhu, fa lö alua nana — si ra'iö ia.
4 Fefu gaso, niföröni zi so sonana andrö, ba si ra'iö, ba fefu dadaoma nidadaoninia, ba si ra'iö.
5 Sombambaya kasonia, ba ibabago nukhania ba mondri, ba si ra'iö ia, irege bongi.
6 Ba si dadaoni dadaoma andrö, nidadaoni zi so sonana andrö, ba isasai nukhania ba mondri, ba si ra'iö ia, irege bongi.
7 Ba sombambaya ösi zi so sonana andrö, ba ibabago nukhania ba mondri, ba si ra'iö ia, irege bongi.
8 Ba na idiloi zi lö si ra'iö si so sonana andrö, ba ibabago nukhania da'ö ba mondri, ba si ra'iö ia, irege bongi.
9 Ba fefu sela, ba zi fakudo zi so sonana andrö, ba si ra'iö.
10 Ba sombambaya hadia ia dane-danenia, ba si ra'iö, irege bongi. Ba solohe misa, ba ibabago nukhania ba mondri, ba si ra'iö ia, irege bongi.
11 Ba dozi nibabaya zi so sonana andrö na lö nisasainia tangania, ba lababago nukhara ba mondri, ba si ra'iö, irege bongi.
12 Nahia tanö, nibabaya zi so sonana andrö, ba niboto, ba nahia eu, ba nisasai ba nidanö.

13 Ba na döhö zonana andrö khönia, ba i'erai mbongi, fitu bongi, i'otarai döhö khönia; ba awena dania ibabago nukhania ba mondri ba nidanö gumbu — ba aheta wa'ara'iönia.

14 Ba na no alua fitu bongi, ba ihalö wune, dombua, ba ma ono marafadi dombua, ba möi ia föna Yehowa, ba zinga mbawandruhö nose wama'ele'ö, ba ibe'e ba danga gere wofo andrö.
15 Ba i'asiwai ere: si sambua, ba sumange fameta horö, ba si sambua, ba sumange nitunu; ba si manö gere wamaigi khönia fameta zala khö Yehowa, ba zonana andrö khönia.

16 Na no ahele gula ba niha, ba ifemondri nösinia ma'asageu, ba si ra'iö ia, irege bongi.
17 Ba fefu nukha ba uli zaŵi, si göna ula andrö, ba nibabago, ba si ra'iö, irege bongi.

18 Ba na so zorudu ba ndra'alawe ba na no ahele gula, ba faoma mondri ira, ba si ra'iö ira, irege bongi.

 Sonana si ra'iö ba ndra'alawe 

19 Na afökhö dalu ndra'alawe, landro, ba fitu bongi wa'ara ra'iö ia, ba dozi sombambaya ya'ia, ba si ra'iö, irege bongi.
20 Ba hadia niföröninia fefu, götö wa'ara'iönia, ba ra'iö, awö nidadaoninia fefu, ba ra'iö.
21 Ba dozi sombambaya kasonia, ba lababago nukhara ba mondri, ba si ra'iö, irege bongi.
22 Ba dozi sombambaya hadia ia nidadaoninia, ba lababago nukhara ba mondri, ba si ra'iö, irege bongi.
23 Ba sombambaya hadia ia zi so ba gasonia, ba ma ba dadaomania, ba ra'iö, irege bongi.

24 Ba na so zorudu khönia, ba na göna khönia zi rai'önia, ba fitu bongi wa'ara ra'iö ia ba fefu gaso, ba zi mörö ia, ba ra'iö.

25 Ba na ara wa'afökhö dalu ndra'alawe, na tenga baŵa landro khönia, ba na mendro, sanalu'i baŵa landro khönia, ba si ra'iö ia, götö wa'ara wendro andrö khönia, si mane na baŵa zatulö landro khönia, si ra'iö ia.
26 Fefu gaso niföröninia, götö wendro andrö khönia ba si mane kasonia, na satulö landro khönia, iŵa'ö, ba fefu dadaoma, nidadaoninia, ba ra'iö, si mane fa'ara'iönia na satulö landro khönia.
27 Sombambaya da'ö no mege, ba ra'iö; ibabago nukhania ba mondri, ba dörödörö ra'iö, irege bongi.

28 Ba na no döhö khönia wendro andrö, ba yamu'erai mbongi, fitu bongi: ba awai wa'ara'iönia laŵa'ö.
29 Ba na no alua fitu bongi, ba yamuhalö wune, dombua, ba ma ono marafadi, dombua, ba i'ohe khö gere ba zinga mbawandruhö nose wama'ele'ö.
30 Ba yamu'asiwai ere: si sambua, ba sumange fameta horö, ba si sambua, ba sumange nitunu; ifaigi khönia wameta zala khö Yehowa ere, ba zi manö, ba wendronia andrö, si ra'iö.

31 Si manö wanenaŵamö Iraono Gizeraeli, ba wa'ara'iö andrö khöra, fa böi mate ira börö wa'ara'i'öra andrö, na lata'unöi nahiagu andrö, ba khöra.

32 Da'ö nihonogöi ba zi so sonana ba ba zahele ula, fa ra'iö ia ba da'ö,
33 ba ba zolandro satulö, ba ba zi so si hulö zonana, he iramatua, ba he ira alawe, ba ba zorudu ba zi no ra'iö.

Faza 16

I. Baŵa wangatulö. Möi ba ni'amoni'ö gere sebua 

1 Ba humede Yehowa khö Moze, me no mate ndraono Ga'aroni andrö; me no la'ondrasi Yehowa, si mate ira.
2 Ba imane Yehowa khö Moze: 

Ŵa'ö khö ga'au A'aroni, böi yamöi manö ba ni'amoni'ö, barö mba'a-ba'a andrö, föna lagö-lagö andrö, ba dete dawöla — fa böi mate ia! Me ba lawuo andrö u'oroma'ö ndra'odo, yaŵa lagö-lagö andrö.
3 Awena tola möi bakha ba ni'amoni'ö Ga'aroni, na ibe'e nono zaŵi si matua, sumange fameta horö ba biri-biri si matua, sumange nitunu.
4 Kameza tarafali ni'amoni'ö i'obaru, ba saraeŵa tarafali mbalu-balu zaila ia, ba böbö talu tarafali i'amöbö talu ba bala högö tarafali ibe'e ba högönia. Nukha ni'amoni'ö da'ö — i'onukha na no aefa mondri ia.

 II. Fangatulö ere awö zato 

5 Ba ba zato Ndraono Gizeraeli, ba dua geu ihalö nambi si matua, sumange fameta horö, ba sageu mbiri-biri si matua, sumange nitunu.
6 Ba A'aroni, ba i'ohe nono zaŵi andrö, sumange fameta horö tana khönia, fameta zalania ba sala moroi yomo khöra.
7 Ba awena dania ibe'e föna Lowalangi nambi si matua andrö si dua geu ba zinga mbawandruhö nose wama'ele'ö.

8 Ba ilau dahö-dahö A'aroni ba nambi andrö: sambua dahö-dahö khö Yehowa ba sambua khö Azazeli (Afökha).
9 Ba i'ohe nambi andrö, si göna khö Yehowa, A'aroni, ba i'asiwai sumange fameta horö.
10 Ba si sageu andrö, si göna khö Azazeli, ba labe'e auri, föna Yehowa, ena'ö lafatörö khönia nilau ba wameta sala, ba ena'ö lafofanö khö Azazeli, ba danö si mate.

11 Ba yamuhalö nono zaŵi, sumange fameta horö tana khönia, ba wameta salania ba sala moroi yomo khöra, ba yamutaba nono zaŵi andrö fameta zala, khönia.
12 Ba yamuhalö zamba gali mbo galitö ba naha wame'e sumange, föna Yehowa, awö nitunu samohua, ni'ohama, sandra'u, ba yamu'ohe bakha, barö mba'a-ba'a andrö.
13 Ba ilau ba galitö zamohua andrö, föna Yehowa, ena'ö iba'a lagö-lagö andrö yaŵa zura goroisa simbo zamohua andrö, fa böi mate Ga'aroni.
14 Ba ihalö ma'ifu ndro nono zaŵi andrö ba ibe'e fanefe dete lagö-lagö andrö, tanö föna, turunia; ba föna lagö-lagö, ba mewitu itefe do andrö ösa, turunia.
15 Awena dania itaba nambi si matua andrö sumange fameta horö ba zato, ba donia, ba i'ohe bakha barö mba'a-ba'a, ba ilau si mane mege ba ndro nono zaŵi andrö, ibe'e fanefe lagö-lagö andrö ba föna lagö-lagö misa itefe,
16 wameta sala ba ni'amoni'ö andrö, börö wa'ara'iö Ndraono Gizeraeli ba lalöra andrö, si no molalö ira, ba si manö göi ilau ba nose wama'ele'ö, nifa'anö ba khöra, ba hunö wa'ara'iöra.

17 Ba lö tola so niha ba nose wama'ele'ö, na möi ia bakha, ba wolau nilau ba wameta sala, ba ni'amoni'ö andrö, irege ifuli möi baero. Si manö wametania salania ba sala moroi yomo khöra ba sala zato Ndraono Gizeraeli fefu.

18 Awena dania möi ia baero, ba zinga naha wame'e sumange, föna Yehowa, ba wameta sala ba da'ö; ihalö ma'ifu ndro nono zaŵi andrö ba do nambi ma'ifu ba igule'ö ba dandru naha wame'e sumange, fasui,
19 ba mewitu itefe naha wame'e sumange do andrö, turunia, wangehao ya'ia ba fe'amoni'ö ya'ia, börö wa'ara'iö Ndraono Gizeraeli andrö.

 III. Biri-biri si matua, foloitö 

20 Ba na no imanö, wangasiwai fameta sala ba ni'amoni'ö andrö ba ba nose wama'ele'ö ba ba naha wame'e sumange, ba i'ohe ba da'ö nambi si matua andrö, sauri;
21 ba itufa högö nambi andrö sauri A'aroni tangania ma'adua ba i'ombakha'ö yaŵania zala Ndraono Gizeraeli fefu, awö lalö fefu, solalö ira heza, ba ihare'ö ba högö nambi andrö, ba ifa'ohe'ö ba danö si mate nambi, ba niha, si no ihönagö ba da'ö.
22 Ba ba hulunia i'ohe misa ba danö saröu golalöŵara fefu nambi si matua andrö, ba ba danö si mate ladudu ia.

23 Ba möi bakha Ga'aroni ba nose wama'ele'ö, iheta nukha tarafali andrö, nukhania me möi ia ba ni'amoni'ö, ba ibe'e tou ba da'ö.
24 Ba mondri ia ba naha ni'amoni'ö ba ifuli i'onukha nukhania; awena möi ia baero, ba wangasiwai sumange nitunu khönia ba sumange nitunu ba niha sat, ba wameta salania ba sala zato.
25 Ba tawö zumange fameta horö andrö, ba itunu ba naha wame'e sumange.

26 Ba solohe baero nambi si matua andrö khö Azazeli, ba ibabago nukhania ba mondri, awena tola ifuli ia ba golombaseŵa.
27 Ba ono zaŵi andrö, ba nambi si matua sumange fameta horö, ni'ohe bakha do, ba wolau nilau ba wameta sala, ba ni'amoni'ö, ba ni'ohe baero golombaseŵa, ba uli ba ösi ba tai, ba nitunu.
28 Ba sanunu ya'ia, ba ibabago nukhania ba mondri, awena tola ifuli ia ba golombaseŵa.

 IV. Fangohonogöi baŵa da'ö 

29 Ba da'ö huku ba khömi, götö-götö wa'ara: ba mbaŵa si fitu, ba zi mewulu, ba mifakao ami, ba lö tola mihalö holöŵö, hadia ia, he niha ba danö, ba he si fatewu, si so ba ngaimi.
30 Na baŵa da'ö sa lafaigi khömi wameta zala, ba wangehao ya'ami; horömi fefu niheta föna Yehowa.
31 Baŵa salösu lö mohalöŵö ami ia khömi ba mifakao ami; huku si lö mamalö-malö khömi da'ö.
32 Ere zolau fameta horö andrö, nibayoini ba nifo'ösi tanga, ena'ö ihalö halöŵö gere, fangali namania; ba i'onukha nukha tarafali andrö, nukha ni'amoni'ö,
33 ba iheta zala ba wondrege ni'amoni'ö andrö; ba sala ba nose wama'ele'ö ba ba naha wame'e sumange, ba iheta; ba ba gere ba ba zato fefu ifaigi wameta zala.

34 Ba huku ba khömi da'ö, götö-götö wa'ara dania, wa samuza zi döfi lafaigi ba Ndraono Gizeraeli wameta horöra fefu. Ba la'o'ö niŵa'ö Yehowa khö Moze.

Faza 17

I. Böi lataba gurifö na tenga ba naha ni'amoni'ö  

1 Ba humede Yehowa khö Moze, imane:
2 Hede khö Ga'aroni ba ba ndraononia ba ba Ndraono Gizeraeli fefu, ömane khöra: Da'ö ia, ni'oroi'ö Yehowa:

3 Dozi Iraono Gizeraeli, na so zanaba ono zaŵi, ba ma ono mbiri-biri, ba ma nambi, na ba golombaseŵa itaba, ba ma baero golombaseŵa,
4 ba na lö i'ohe ba zinga mbawandruhö nose wama'ele'ö, ba wame'e sumange ya'ia khö Yehowa, föna nahia Yehowa andrö, ba tebe'e horönia fange'e: no aduwa ndro ibe'e, ba nise'e niha si manö ba niwara,
5 ena'ö la'ohe Iraono Gizeraeli zumange nitaba andrö khöra, nibe'e-be'era sumange baero, ba mbenua; khö Yehowa la'ohe, ba zinga mbawandruhö nose wama'ele'ö, khö gere, ba lataba sumange fangorifi khö Yehowa.

6 Ba itefe naha wame'e sumange khö Yehowa do andrö ere, föna mbawandruhö nose wama'ele'ö, ba tawö, ba itunu samohua khö Yehowa.
7 Ba böi sa'ae labe'e sumange mbekhu, ba zohorö-horö ira, zumange nitaba andrö khöra. Huku si lö mamalö-malö khöra da'ö, götö-götö wa'ara dania.

8 Ba ömane khöra: Dozi ma'uwu Gizeraeli, awö niha bö'ö, si so ba khöra, na so zame'e sumange nitunu, ba ma sumange nitaba,
9 ba na lö i'ohe ba zinga mbawandruhö nose wama'ele'ö, ba wame'e khö Yehowa, ba nise'e niha si manö, ba niwara.

 II. Tefasugi ba dödö, wa lö tola la'a ndro ba hadia ia nisasawi 

10 Ba dozi, he ma'uwu Gizeraeli, ba he niha bö'ö, si so ba khöra, na so zi manga ndro, ba si fa'udu ndra'o ba niha si manö, ba use'e ba niwara.
11 Noso nösi sa zi so ba ndro, ba no utehe khömi ba naha wame'e sumange, ena'ö labe'e fameta zalami; fameta zala sa ndro andrö, ba noso andrö khönia.
12 Andrö wa no uŵa'ö ba Ndraono Gizeraeli: Samösa lö ba khömi zi tola manga ndro! He niha bö'ö, si so ba khömi, ba lö tola i'a ndro.

13 Ba dozi Iraono Gizeraeli, awö niha bö'ö, si so ba khöra, na so zahulu hadia ia ba ma fofo, si tola la'a, ba ifowöi ndro ba ibalugö tanö,
14 me no ba ndro fangorifinia andrö so noso nösi fefu, hadia ia. Andrö wa no uŵa'ö ba Ndraono Gizeraeli: Lö tola mi'a ndro nösi, hadia ia, me ba ndro so noso nösi fefu, hadia ia — dozi si manga ya'ia, ba nihori.
15 Ba dozi si manga gamatela, ba ma nisasawi [gutu ndru'u], he niha ba danö, ba he niha bö'ö, ba ibabago nukhania ba mondri, ba ra'iö, irege bongi; awena abeta wa'ara'iönia.

16 Ba na lö ibabago nukhania, ba na lö mondri, ba ilu'i horönia.

Faza 18

I. Böi la'o'ö huku niha baero 

1 Ba humede Yehowa khö Moze, imane:
2 Hede ba Ndraono Gizeraeli ba ömane khöra:

Ya'odo Yehowa, Lowalangimi.
3 Böi mi'o'ö wolau ba danö Miserayi, ba zi so ami mege, ba böi göi mi'o'ö wolau ba danö Gana'ana, ba ni'ohegu ya'ami dania; böi mitörö huku khöra.
4 Huku khögu mi'o'ö ba nifakhoigu mitöngöni ba mitörö; no ya'odo Yehowa, Lowalangimi.

5 Andrö mitöngöni nifakhoigu, awö huku khögu: ba zolo'ö ya'ia möi fangorifi ia;

Yehowa ndra'odo.

 II. Böi orudu ira ba ndra'alawe sahatö khöra ba böi lahalö 

6 Böi yamuhatö'ö ia ha niha ba ndra'alawe sabölö ahatö khönia, böi yamuheta mbalu-balu zaila ia; Yehowa ndra'odo.

7 Saila namau ba saila ninau, ba tebai öheta mbalu-balu; no inau, lö tola öheta mbalu-balu zaila ia.

8 Saila wo'omo namau, ba lö tola öheta mbalu-balu, no saila namau.

9 Saila nakhiu, ono namau, ba ma ono ninau, he ono yomo, ba he baero mege tumbu ia — lö tola öheta mbalu-balu zaila ia.

10 Saila nono nonou matua ba saila nono nonou alawe — lö tola öheta mbalu-balu zaila ia; noa sa saila ndra'ugö.

11 Saila nono wo'omo namau, ono namau — lö tola öheta mbalu-balu zaila ia; no talifusöu.

12 Saila dalifusö namau alawe, ba lö tola öheta mbalu-balu; no fondrege zahatö khö namau.

13 Saila dalifusö ninau alawe, ba tebai öheta mbalu-balu, noa sa fondrege zahatö khö ninau.

14 Saila dalifusö namau matua, ba tebai öheta mbalu-balu, lö tola öhatö'ögö khö wo'omonia; no inau.

15 Saila numönöu, ba tebai öheta mbalu-balu: no fo'omo nonou, tebai öheta mbalu-balu zaila ia.

16 Saila wo'omo dalifusöu, ba tebai öheta mbalu-balu, no saila dalifusöu.

17 Saila ndra'alawe ba saila nononia alawe, ba tebai faoma öheta mbalu-balu; ono nononia matua ba ono nononia alawe, ba lö töla öhalö, wameta balu-balu zaila ia; no fondrege zahatö khöu ira — horö sebua da'ö.

18 Ba lö'ö göi tola öfakaerua zi fatalifusö, wamobörö fa'udusa, na öheta zaila ia, ba ngai zi sambua, fatua auri ia.

 III. Fanenaŵa fohoröni donga zodonga ba horö bö'ö ba hadia ia na zi lö sökhi ba niha baero 

19 Lö tola öhatö'ögö ba ndra'alawe, ba wameta balu-balu zaila ia, götö wa'ara'iönia andrö.

20 Lö tola orudu ndra'ugö khö wo'omo nawöu, wangai fa'ara'iö khöu.

21 Lö tola öbe'e nonou, ba wame'e sumange Molokho andrö ya'ia, fa böi ö'o'aya döi Lowalangiu; Yehowa ndra'odo.

22 Lö tola orudu'ö ba ndramatua, lala wa'orudu ba ndra'alawe; sogoro ita zi manö.

23 Ba zaliŵa-liŵa ba danö, ba lö tola orudu'ö, wangai fa'ara'iö khöu; ba ira alawe, ba lö tola i'edogö ia ba zaliŵa-liŵa ba danö, ena'ö urudu khönia; horö sebua zi manö.

24 Ba da'ö fefu, ba böi mihalö wa'ara'iö khömi; noa sa da'ö fefu mbörö wa'ara'iö niha baero, nitimbagu fönami.

25 Ba da'ö ra'iö danö, ba ba khönia uhuku golalöŵania, tobali i'uta'ö zowanua ba khönia tanö.

26 Ba mitöngöni sa'ae nifakhoigu andrö, awö huku andrö khögu, ba sambalö böi milau zogoro ita andrö, he niha ba danö, ba he niha bö'ö, si so ba khömi.
27 Noa sa lafazökhi horö andrö fefu niha ba danö, fönami, ba no ra'iö danö;
28 fa böi i'uta'ö ami tanö, na ra'iö ami, mibe'e, si mane fanguta'önia soi niha andrö fönami.
29 Ha niha sa zolau sambalö andrö, sogoro ita — ba nise'e ba niwara zolau ya'ia.
30 Ba mi'o'ö nifakhoigu andrö, fa böi mi'ohia'ö huku andrö, sihokha mbuda, nilau fönami, wangai fa'ara'iö khömi; Yehowa ndra'odo, Lowalangimi.

Faza 19

I. Oroisa: ena'ö la'amöni'ö ira khö Yehowa Iraono Gizeraeli 

1 Ba humede Yehowa khö Moze, imane:
2 Hede ba mbanua Ndraono Gizeraeli fefu, ba ömane khöra:

Yani'amoni'ö ami, me no ni'amoni'ö ndra'odo, ya'odo andre, Yehowa, Lowalangimi.

3 Ya mu'ata'ufi ninania, awö namania zamösana ba mitöngöni luo wolombase andrö khögu; Yehowa ndra'odo, Lowalangimi.

4 Böi mi'otahögö nadu ba böi mifazökhi khömi Lowalangi nifahele, ya'odo Yehowa, Lowalangimi.

5 Ba na mitaba zumange fangorifi khö Yehowa, ba mifaigi wame'e, ena'ö omasi ia ami.
6 Na luo wame'emi ya'ia te'a ia, ba mahemolu ö; ba hadia zi tosai irege ba zi dua wongi, ba nitunu.
7 Ba na te'a zui ba zi dua wongi, ba no amaedola zobou, ba tenga omasiö.
8 Ha niha zi manga, ba ihalö horönia; noa sa ilau zalakha ba ni'amoni'ö khö Yehowa, ba nise'e ba niwara niha si manö.

 II. Amakhoita ba wangomasi'ö awö 

9 Na mibasi mbua danö khömi, ba böi basi irege hinölu ba böi ozaragö nalöŵa, na no aefa wamasiu.
10 Ba he wo'uwo'u ba kabu nagu khöu ba he bua satoru ba danö ba kabu nagu khöu, ba böi ozaragö: ölulu ba zi numana ba ba zi fatewu; ya'odo Yehowa, Lowalangimi.

11 Böi managö ami ba böi mofaya ba böi falimo,
12 Böi möi ba hölu, ba döigu, na faya, wango'aya töi Lowalangimö; Yehowa ndra'odo.
13 Böi limo nawöu ba böi osindra'ui hadia ia khönia; luo genoni, ba lö tola ötaha irege mahemolu mbanua.
14 Böi elifi zafiso ba böi ba'a lala zau'a; ö'ata'ufi Lowalangiu; Yehowa ndra'odo.

15 Böi mifuyu'ö huku, na tefatunö huhuo; böi ö'awögö zi numana ba böi faigi-faigi mbawa zalaŵa, ö'atulö'ö wangefu'ö huku khö nawöu.
16 Böi samöbögö si lö duhu ndra'ugö ba niwamö ba böi andrö wamunu awöu; Yehowa ndra'odo.
17 Böi so ba dödöu watiusa khö dalifusöu; öfahede nawöu, böi aiwö'ö; böi öfalu'igö khöu horö, börö ia.
18 Böi omasi ndra'ugö wolau balö, ba böi be'e bu'u dödö ba niwau hadia ia. Ö'omasi'ö nawöu, si mane fangomasi'ömö ya'ugö; Yehowa ndra'odo.

19 Nifakhoigu, ba mitöngöni: lö tola ö'orudugö zi dua balö uriföu, ba wamo'ono, ba lö tola öfakhöyö zi dua balö sinanö ba nowiu, ba lö tola ö'obaru mbaru, si dua balö bana mege ba wanoso ya'ia.

20 Na so zorudu ba ndra'alawe, si no sawuyu niha bö'ö, si lö muhöli, si lö mu'efa'ö, ba nikhau ira; ba tenga sa nibunu, me no tenga ni'efa'ö ia.
21 Ba i'ohe khö Yehowa, ba zinga mbawandruhö nose wama'ele'ö, ogautania mbiri-biri si matua, sumange fameta horö.
22 Ba ifaigi khönia wameta sala khö Yehowa ere ba mbiri-biri andrö, sumange fameta horö, ba horö andrö, nifazökhinia; ba tebe'e aefa khönia horö andrö, nifazökhinia.

 III. Amahoita bö'ö: ba danö ba ba huku niha baero ba ba zi fatewu ba ba zu'a-su'a ba ba zaga 

23 Na mirugi dania danö, ba na mitanö ngawalö geu sowua, ba böi miteu gamaedola "guli" andrö — si a'a mbua —. Medölu fakhe wa'ara, ba si lö muboto miŵa'ö, ba lö tola te'a mbua.
24 Ba ba ndröfi fanete zi medölu fakhe, ba ni'amoni'ö mbuania fefu, fangandrö saoha gölö.
25 Ba ba ndröfi fanete zi mendröfa, ba tola mi'a mbua, ena'ö tedou mbuania khömi; Yehowa ndra'odo, Lowalangimi.

26 Böi mi'a hadia ia fabaya do. Böi faeta ami ba böi fakelemu.

27 Böi mi'ogaolo wanöwö bumi, ba böi mifalo'o gambimi.
28 Böi mikhoi nösimi, na so zi mate, ba böi misua gulimi; Yehowa ndra'odo.

29 Böi be'e ba zalakha nonou alawe, wamarou ya'ia ba wohorö, ena'ö böi mohorö danö ba ena'ö böi anönö horö.

30 Luo wolombase andrö khögu, ba mitöngöni, ba mi'ata'ufi ni'amoni'ö andrö khögu; Yehowa ndra'odo.

31 Böi mi'ae ba zogawi bekhu ba ba zi faeta; böi misofu khöra hadia ia, fa böi ra'iö ami ba khöra mibe'e; Yehowa ndra'odo, Lowalangimi.

32 Na so zi no tohare huwa, ba maoso ndra'ugö ba öfosumange zatua ba ö'ata'ufi Lowalangimö; Yehowa ndra'odo.

33 Ba na so zi fatewu khöu, ba danömi, ba böi mifakao ia.
34 Ya si mane awömi niha ba danö niha bö'ö andrö, si so ba khömi, miŵa'ö, ö'omasi'ö ia, si mane fangomasi'ömö ya'ugö, noa sa si fatewu göi ami ba danö Miserayi no; Yehowa ndra'odo Lowalangimi.

35 Böi mifuyu'ö huku, na tefatunö huhuo, ba böi falimo ba helo, ba ma ba zaga, ba ma ba lauru.
36 Faliera satulö ba saga satulö ba lauru satulö ba tumba satulö mifake; Yehowa ndra'odo, Lowalangimi, si no mangeheta ya'ami ba danö Miserayi.

37 Mitöngöni sa'ae nifakhoigu andrö, fefu, awö huku andrö khögu, fefu, ba mi'o'ö; Yehowa ndra'odo.

Faza 20

I. Fotu na mame'e adu ba na mohorö  

1 Ba humede Yehowa khö Moze, imane: 2 Öŵa'ö ba Ndraono Gizeraeli:

Dozi Iraono Gizeraeli, awö niha bö'ö si so ba khöra, na so zame'e ba Molokho andrö ononia, ba huku mate hukunia; latebu kara ia niha ba danö.
3 Ba udunia ndra'odo, ba use'e ia ba niwania, börö me no ibe'e ba Molokho andrö nononia, ba wame'e ra'iö ni'amoni'ö andrö khögu, ba ba wango'aya töigu andrö, ni'amoni'ö.
4 Ba na la'osilömilagö ena'ö niha ba danö nilau niha si manö, na ibe'e ba Molokho andrö nononia, fa lö labunu ia,
5 ba udunia sa atö ndra'odo ba udu nga'ötönia, ba use'e ia ba niwara, fabaya dozi lolo'ö khönia, ba wame'e adu andrö, wamosumange Molokho andrö.

6 Ba ha niha zi möi ba zogawi bekhu ba ba zi faeta, si no amaedola zohorö khöra, ba udunia ndra'odo ba use'e ia ba hunö niwara.

7 Ba mi'amoni'ö ami, ena'ö ni'amoni'ö ami; Yehowa sa ndra'odo, Lowalangimi.

8 Andrö mitöngöni nifakhoigu andrö, ba mi'o'ö; Yehowa ndra'odo, same'e ni'amoni'ö ya'ami.

9 Dozi, ha niha zangelifi amania ba inania, ba huku mate hukunia; noa sa i'elifi namania ba inania — horö fange'e zi no tohare khönia.

10 Ba na so zohoröni donga zodonga, ha niha zohoröni donga nawönia, ba huku mate hukura, he sohorö, ba he nihoröni andrö.

11 Ba na so zorudu khö wo'omo namania, ba no iheta mbalu-balu zaila namania ba huku mate hukura, faoma darua ira; amaedola horö fange'e zi no tohare khöra.

12 Ba na so zohoröni umönönia, ba huku mate hukura, faoma darua ira; no horö sebua nifazökhira, amaedola horö fange'e zi no tohare khöra.

13 Ba na so zorudu ba ndramatua, si mane fa'orudu ba ndra'alawe, ba no horö sebua nifazökhira, faoma darua ira, ba huku mate hukura, no amaedola horö fange'e zi no tohare khöra.

14 Ba na so zangai ira alawe ba na ihalö göi nina, ba horö sebua da'ö; nitunu auri ia, awö ndra'alawe andrö, fa böi mamaha ba khömi horö.

15 Na so zohoröni saliŵa-liŵa ba danö ba huku mate hukunia, ba saliŵa-liŵa ba danö andrö göi, ba mibunu.

16 Ba na ihatö'ö ia ba zaliŵa-liŵa ba danö ira alawe, ena'ö orudu khönia, ba öbunu ndra'alawe andrö, awö zaliŵa-liŵa ba danö andrö; huku mate hukura, no amaedola horö fange'e zi no tohare khöra.

17 Ba na so zangai talifusönia, ono namania, ba ma ono ninania, na tobali i'ila zaila ia ba na i'ila göi da'ö zaila ndramatua, ba no salakha, ba nihori ira, ba zanehe niwara; no iheta mbalu-balu zaila dalifusönia ba no tohare khönia horö ibe'e.

18 Ba na so zorudu ba ndra'alawe götö wa'afökhö dalunia, na iheta mbalu-balu zaila ia, balu-balu gumbu andrö khönia, ba na ya'ia göi zangeheta balu-balu gumbu ndro andrö khönia, ba nihori ira ba hunö niwara, faoma darua ira.

19 Saila dalifusö ninau ba saila dalifusö namau, ba tebai öheta mbalu-balu; sangeheta balu-balu wondrege zahatö khönia zi manö, ba no tohare khöra horö labe'e.

20 Ba na so zorudu khö wo'omo dalifusö namania, ba no iheta zaila dana namania, ba no tohare khöra horö labe'e — si mate lö ono ira.

21 Ba na so zangai fo'omo dalifusönia, ba salakha da'ö; no sangeheta saila dalifusönia ia — si mate lö ono ira.

 II. Böi orudu ira ba niha baero 

22 Ba mitöngöni sa'ae nifakhoigu andrö, fefu, awö huku andrö khögu, fefu, ba mi'o'ö, fa böi i'uta'ö ami tanö, ba ni'ohegu ya'ami dania, ena'ö mowanua ami ba da'ö.
23 Böi mi'o'ö huku niha andrö, nitimbagu fönami, me no lalau da'ö fefu, irege ogorodo ira.
24 Andrö wa umane khömi: Khömi dania danöra, ube'e okhötami — tanö si falawu susu ba ŵe ŵani, ya'odo andre, Yehowa, Lowalangimi, si no mangoniagö ya'ami ba niha baero.

25 Ba mifaehusi sa'ae ira zi öfa ahe salakha zi tenga salakha, ba he fofo salakha ba si tenga salakha, ba böi mibe'e ni'ogorofi ami ba zi öfa ahe, ba ma ba wofo, ba ma ba ngawalö hadia ia, saliŵa-liŵa ba danö, ni'oniagögu, ena'ö salakha ia miŵa'ö.

26 Ba ni'amoni'ö ami khögu, me no ni'amoni'ö ndra'o, ya'odo andre Yehowa, ba no u'oniagö ami ba niha baero, ena'ö tana khögu ami.

27 Ba na so ndramatua, ba ma ira alawe si so bekhu ba wogawi bekhu bö'ö, ba ma si so bekhu waetasa, ba huku mate hukura, nitebu kara; no horö fange'e, si tohare khöra.

Faza 21

I. He lawisa ere andrö 

1 Ba imane Yehowa khö Moze: Be'e li ba gere andrö, iraono Ga'aroni, ömane khöra:

Lö tola ihalö fa'ara'iönia mboto zi mate ba niwara ere.
2 Ha sahatö khönia, fondrege zahatö, inania ba amania ba ononia matua ba ononia alawe ba talifusönia matua,
3 ba talifusönia alawe, sahatö khönia, ono alawe, si lö muhalö na — ha da'ö zi tola ihalö fa'ara'iönia.
4 Lö tola ibe'e ra'iö ia ba niwara, wanörö salakha khönia.

5 Lö tola latöwö galizuzura ba lö tola lafalo'o gambira ba he fogoi ösira, ba lö tola.
6 Ni'amoni'ö khö Lowalangira ira, ba böi la'o'aya döi Lowalangira, me same'e sumange Yehowa ira, sumange nifatörö ba galitö, ö Lowalangira, andrö wa ni'amoni'ö ira.

7 Sohorö-horö ba si no muhoröni, ba tebai la'owalu, ba he ira alawe nitibo'ö ndramatua, ba lö tola lahalö, me no ni'amoni'ö khö Lowalanginia gere.

8 Andrö wa ni'amoni'ö ia khöu, me ya'ia zame'e gö Lowalangiu; ni'amoni'ö ia öŵa'ö; me no ni'amoni'ö ndra'o, ya'odo andre, Yehowa, same'e ni'amoni'ö ya'ami.

9 Ba na ibörötaigö mohorö nono gere alawe, ba salakha namania ibe'e, nitunu auri ia.

 II. Ba he wisa ere sebua 

10 Ba si no ere sebua ba dalifusönia, si no mulau ba högö fanikha famayoini andrö, si no mufo'ösi tanga ba si no mufonukha nukha [ni'amoni'ö] andrö, ba lö tola ifehombo mbunia ba lö tola itika nukhania.
11 Lö tola möi ia yomo si so si mate; amania na'i ba inania, ba lö tola ibe'e fa'ara'iönia.
12 Lö tola iröi ni'amoni'ö andrö, fa böi ifatörö zalakha ba ni'amoniö andrö khö Lowalanginia; noa sa tohare khönia we'amoni'ö andrö ba wanikha famayoini andrö khö Lowalanginia; Yehowa ndra'odo.

13 Si ndruhu nono alawe ihalö fo'omonia,
14 lakha ba nitibo'ö ba si no muhoröni ba sohorö-horö, ba lö tola ihalö; ha ono alawe iwara, zi tola ihalö fo'omonia,
15 fa böi salakha nga'ötönia ba niwara ibe'e; Yehowa sa ndra'odo, same'e ni'amoni'ö ya'ia.

 III. Ha niha zi tebai möi ere 

16 Ba humede Yehowa khö Moze, imane:
17 Hede khö Ga'aroni, ömane:

Na so ba nga'ötöu zi so sala ba nösinia, he götö iada'e, ba he ba götö dania, ba lö tola möi ia, ba wame'e gö Lowalanginia andrö.
18 Ha niha sa zi so hadia ia zi sala ba nösinia, ba lö tola möi, he sau'a, ba he sombuyu-mbuyu töla ba he si so saböda, ba he sanau ndroto-ndroto, zara,
19 ba he safatö ahe,
20 ba he safatö ta'io, ba he sa'ebu, ba he si no afuofuo, ba he si bidöyö, ba he soböni, ba he si so gigimö bö'ö, ba he sabao bazili.
21 Samösa lö'ö si tola möi, nga'ötö Ga'aroni, si so si sala ba nösinia, ba wame'e sumange Yehowa andrö, nifatörö ba galitö; na so zi sala ba nösinia, ba lö tola möi ia, ba wame'e gö Lowalanginia.

22 Ba tola sa i'a wöfö gö Lowalanginia, he ni'amoni'ö sibai andrö, ba he ame'ela andrö ni'amoni'ö.
23 Ha fa lö tola möi ia bakha barö mba'a-ba'a andrö, ba lö tola ihatö'ö ia ba naha wame'e sumange, me no so zi sala, ba nösinia; fa böi ifatörö zalakha ba ni'amoni'ö andrö khögu; me no Yehowa ndra'odo, same'e ni'amoni'ö ya'ia.

24 Ba iŵa'ö da'ö Moze khö Ga'aroni ba ba ndraononia ba ba Ndraono Gizeraeli fefu.

Faza 22

I. Böi lababaya ni'amoni'ö ere, na ra'iö ira 

1 Ba humede Yehowa khö Moze, imane:

2 Ŵa'ö khö ndra A'aroni iraononia, ndramu'onangegö ba game'ela Ndraono Gizeraeli andrö, ni'amoni'ö, ni'amoni'öra khögu, fa böi la'o'aya döigu andrö ni'amoni'ö; Yehowa ndra'odo.
3 Ömane khöra:

Na so ha niha ba nga'ötömi fefu, he götö iada'e, ba he ba götö dania, zi hatö'ö ya'ia ba game'ela ni'amoni'ö andrö, ni'amoni'ö Ndraono Gizeraeli khö Yehowa, fatua ra'iö ia, ba nise'e ba duduma hörögu zi manö; Yehowa ndra'odo.

4 Ha niha ba nga'ötö Ga'aroni zobou auri ba ha niha zi so si hulö zonana no, ba lö tola i'a wöfö game'ela ni'amoni'ö andrö, irege ifuli aheta khönia wa'ara'iönia andrö. Na so zi no mombambaya si no ra'iö ba zi mate, ba ma si no ahele ula,
5 ba ma si no mombambaya kuökuö, fangara'iönia, ba ma niha, fangara'iönia, na so hadia ia wa'ara'iö ba niha andrö,
6 ha niha zombambaya si mane da'ö, ba si ra'iö, irege bongi, ba lö tola i'a wöfö game'ela ni'amoni'ö andrö, na lö mondri ia ua.
7 Ba ha si'ai aekhu luo, ba lö'ö sa'ae fa'ara'iö; awena tola i'a wöfö game'ela andrö ni'amoni'ö, önia sa atö da'ö.

8 Amatela ba nisasawi [gutu ndru'u], ba lö tola i'a, fa ihalö fa'ara'iönia; Yehowa ndra'odo.

9 Ba la'o'ö sa'ae nifakhoigu andrö, fa böi lahare'ö khöra horö ba da'ö, ba fa böi möi famunura, na lalau zalakha khönia; Yehowa ndra'odo, same'e ni'amoni'ö ya'ira.

  II. Ha niha zi lö tola manga ni'amoni'ö andrö 

10 Niha bö'ö, ba lö tola i'a ni'amoni'ö, samösa lö'ö; si fatewu khö gere ba enoninia, ba lö tola la'a ni'amoni'ö.
11 Ba na ihöli zawuyu ere, ba tola i'a wöfö da'ö; si manö göi zi tumbu yomo khönia — ya'ira zi tola manga wöfö gönia.

12 Ono gere alawe, nihalö niha bö'ö, ba lö tola i'a wegero andrö, nihalö ba game'ela andrö ni'amoni'ö.
13 Ba ono gere alawe, si no mate iramatua, ba ma na nitibo'ö ia, ba si lö ono, sangawuli khö ndra amania, si mane me iraono ia, ba tola i'a wöfö gö namania; ba niha bö'ö, ba lö'ö manö tola i'a da'ö.
14 Ba na so zi manga ni'amoni'ö si tenga ni'odödögö, ba sambua ni'olima inönö, ba ifuli khö gere, awö ni'amoni'ö andrö.

15 Ba ya'ira andrö [ere], ba böi lalau zalakha ba game'ela Ndraono Gizeraeli andrö ni'amoni'ö — nihalöra si no amaedola wegero khö Yehowa —,
16 fa böi lahare'ö khöra horö ba lalöra andrö, na la'a game'elara andrö, ni'amoni'ö; Yehowa sa ndra'odo, same'e ni'amoni'ö ya'ira.

 III Hadia zi tola sumange 

17 Ba humede Yehowa khö Mose, imane:
18 Hede khö ndra A'aroni iraononia ba ba Ndraono Gizeraeli fefu, ba ömane khöra:

Na so ma'uwu Gizeraeli, ba ma niha bö'ö, si so ba khöra, same'e sumange — ame'ela amabu'ula li hadia ia, ba ma saoha gölö, nibe'era khö Yehowa sumange nitunu —,
19 ba [mifaigi] ena'ö ni'omasi'ö ami ibe'e: urifö si lö sala, si matua, saŵi, ba ma ono mbiri-biri, ba ma nambi.
20 Si so si sala hadia ia, ba lö tola mibe'e; lö'ö sa ibe'e omasiö ami ena'ö.

21 Ba na so zame'e khö Yehowa sumange fangorifi, saŵi, ba ma biri-biri, he ba wanörö amabu'ula li, ba he na saoha gölö, ba si lö sala nibe'e, ena'ö omasiö ia ibe'e; lö tola so hadia ia zi sala ba khönia.
22 Si lö hörö ba si no afatö ndroto-ndroto zara ba si no mesokho ba sofaosa ba si so gigimö hadia ia, ba lö tola mibe'e khö Yehowa zi manö, ba lö tola mibe'e ba naha wame'e sumange, sumange Yehowa, nifatörö ba galitö.
23 Ba saŵi, ba ma biri-biri si töra fa'anau gahe, ba ma si töra fa'adogo-dogo ba tola öbe'e saoha gölö; ba na mibe'e sumange amabu'ula li ena'ö, ba lö ibe'e omasiö ami.
24 Ba he si no aboto bazili; ba ma si no murasa, ba ma si no mu'etu'ö, ba ma si no mufölö, ba lö tola mibe'e khö Yehowa. Lö tola mibali'ö si manö hadia ia, ba danömi,
25 ba lö'ö göi tola mihalö ba niha bö'ö, nibe'e ö Lowalangimi; noa sa molemba khöra zi sala — sambö zolemba khöra — andrö wa lö labe'e omasiö ami.

26 Ba humede Yehowa khö Moze, imane:

27 Na so zi tumbu, ma ono zaŵi, ba ma ono mbiri-biri, ba ma ono nambi, ba fitu bongi labe'e nifaenu ninania, ba na no aefa zi fitu bongi ba na ara moroi andrö, ba omasiö na tebe'e sumange Lowalangi, nifatörö ba galitö.
28 Saŵi ba biri-biri, ba lö tola mi'endrongagö khö nononia wanaba ya'ia, si ha ma'ökhö.

29 Ba na mibe'e khö Yehowa zumange fangandrö saoha gölö, ba mifaigi, ena'ö omasiö ami ibe'e.
30 Na luo da'ö te'a ia; lö tola misaigö hadia ia, irege mahemolu mbanua; Yehowa ndra'odo.

31 Ba mitöngöni sa'ae goroisagu andrö, ba mi'o'ö; Yehowa ndra'odo.
32 Ba böi mi'o'aya döigu andrö, ni'amoni'ö, ena'ö ni'amoni'ö ndra'o ba hunö Ndraono Gizeraeli; Yehowa ndra'odo, same'e ni'amoni'ö ya'ami,
33 si no mangeheta ya'ami ba danö Miserayi, ba we'amöi Lowalangimi — ya'odo andre, Yehowa.

Faza 23

I. Oroisa ba luo sabato 

1 Ba humede Yehowa khö Moze, imane:
2 Hede ba Ndraono Gizeraeli, ba ömane khöra:

Ba mbaŵa gowasa andrö khö Yehowa, niŵa'ömi owuloa ba gowasa ba ni'amoni'ö — ba da'ö mbaŵa gowasa andrö khögu:

3 Önö ngaluo wa'ara, ba tola tehalö-halö halöŵö; ba luo si fitu andrö, ba baŵa wolombase manö, ba owuloa ba ni'amoni'ö andrö; sambalö lö tola mihalö halöŵö ba da'ö, ba nahiami fefu, — bawa wolombase ia khö Yehowa.

 II. Owasa fasa 

4 Da'ö mbaŵa gowasa khö Yehowa, baŵa gowuloa ba ni'amoni'ö, nifarongogömi, na no irugi inötö:

5 Ba mbaŵa si föföna, ba zi meweleöfa, na tanö owi, ba fasa khö Yehowa.
6 Ba ba zi mewelelima ba mbaŵa da'ö, ba owasa roti si lö mu'aisöni khö Yehowa; fitu bongi wa'ara mi'a roti si lö mu'aisöni.
7 Ba mböröta mbaŵa da'ö, ba owuloa khömi ba ni'amoni'ö, ba lö tola mihalö hadia ia halöŵö, na luo da'ö.
8 Ba fitu bongi wa'ara mibe'e-be'e zumange Yehowa, nifatörö ba galitö; ba na luo si fitu, ba owuloa zui ba ni'amoni'ö andrö; ba sambalö lö tola mihalö halöŵö na luo da'ö.

9 Ba humede Yehowa khö Mose, imane:
10 Hede ba Ndraono Gizeraeli, ba ömane khöra:

Na no mirugi danö andrö, nibe'egu khömi dania, ba na mamasi ami ba da'ö, ba samböbö mi'ohe khö gere, si a'a nibasi, ba ihahae ngamböbö andrö,
11 föna Yehowa, ena'ö omasiö ami ibe'e; sara wongi aefa sabato ihahae ere.
12 Ba na luo ihahae ngamböbö andrö, ba mibe'e nono mbiri-biri si lö sala, si döfi fa'ebua, sumange nitunu, khö Yehowa,
13 ba sambua ni'ofulu hamo si sökhi, nifaruka fanikha, sumange ni'a, sumange nifatörö ba galitö, samohua khö Yehowa, awö zumange nibadu, samba selefe agu.
14 Ba roti ba böra nifaköe ba he nifufu, ba lö tola mi'a, irege luo da'ö, irege no mibe'e zumange andrö khö Lowalangimi. Amakhoita si lö tebulö da'ö, götö-götö wa'ara dania, nitörömi, götö-götö wa'ara mitou, ba nahiami fefu.

 III. Owasa ba wamasi 

15 Ba mi'erai dania mbongi, i'otarai luo andrö na aefa zabato andrö, ba nibe'emi ngamböbö nihahae andrö, alo'o fitu migu,
16 irege luo aefa luo sabato si fitu mi'erai, 50 wongi, ba mibe'e khö Yehowa zumange ni'a, fakhe si bohou andrö.
17 Samba omo ami, ba dombua mibe'e roti nihahae; roti si dombua ni'ofulu hamo si sökhi mege, ba nibe'e tanömö roti ba wamogö ya'ia, si a'a zumange khö Yehowa.
18 Ba awö roti andrö, ba mibe'e: fitu rozi nono mbiri-biri si lö sala, si döfi fa'ebua, ba sageu nono zaŵi si matua, ba dua geu mbiri-biri si matua, ni'ohe sumange nitunu khö Yehowa da'ö, awö zumange ni'a andrö ba sumange nibadu, si faböbö ba da'ö, sumange nifatörö ba galitö, samohua khö Yehowa.
19 Ba awö da'ö ba sageu mibe'e nambi si matua, sumange fameta horö, ba dua rozi nono mbiri-biri, si döfi fa'ebua, sumange fangorifi.
20 Ba ihahae ere, awö zi a'a roti andrö, sumange nihahae föna Yehowa, awö nono mbiri-biri andrö, zi dua rozi; ni'amoni'ö khö Yehowa da'ö, ba tana khö gere.

21 Ba na luo da'ö mifarongogö — milau gowuloa ba ni'amoni'ö; ba sambalö lö tola mihalö halöŵö na luo da'ö. Amakhoita si lö tebulö da'ö, götö-götö wa'ara dania, nitöngönimi ba nahiami fefu, götö-götö wa'ara.

22 Ba na mibasi mbua danö, ba böi öbasi nowi irege hinölu ba böi ö'ozaragö nalöŵa, na no aefa wamasiu: faoma ölulu ba zi numana ba ba zi fatewu; Yehowa ndra'odo, Lowalangimi.

 IV. Owasa nilau torofe 

23 Ba humede Yehowa khö Moze, imane:
24 Hede ba Ndraono Gizeraeli, ömane:

Ba mbaŵa si fitu, ba luo wolombase khömi ba wasulöna; milau dorofe, famasugi ba dödö, ba owuloa ba ni'amoni'ö.
25 Sambalö lö tola mihalö halöŵö na luo da'ö, ba mibe'e khö Yehowa zumange nifatörö ba galitö.

 V. Owasa fangatulö 

26 Ba humede Yehowa khö Moze, imane:

27 Ba si mewulu ba mbaŵa si fitu andrö, ba baŵa wangatulö; milau gowuloa ba ni'amoni'ö na luo da'ö, ba mangalulu ami, ba mibe'e khö Yehowa zumange nifatörö ba galitö.
28 Ba na luo da'ö, ba sambalö lö tola mihalö halöŵö, me baŵa wangatulö, ena'ö lafaigi khömi wameta sala khö Yehowa, Lowalangimi.
29 Ha niha sa zi lö mangalulu, na luo da'ö, ba nise'e ba niwara.
30 Ba ha niha zangai hadia ia halöŵö, na luo da'ö, ba uhori ba hunö niwara.
31 Lö tola mihalö hadia ia halöŵö, na luo da'ö; amakhoita si lö tebulö da'ö, götö-götö wa'ara dania, ba nga'önga'ötö mitou, ba nahiami fefu.
32 Baŵa wolombase manö miŵa'ö ba mangalulu ami. Bongibongi ba zi meziŵa ba mbaŵa da'ö — i'otarai na bongibongi, irugi bongibongi mahemolu — ba mitöngöni wolombase andrö niŵa'ö.

 VI. Owasa nose daha geu 

33 Ba humede Yehowa khö Moze, imane:
34 Hede ba Ndraono Gizeraeli, ömane:

Ba zi mewelelima ba mbaŵa si fitu andrö, ba lalau gowasa nose daha geu andrö khö Yehowa, fitu ngaluo wa'ara.
35 Ba mböröta ngaluo da'ö, ba owuloa ba ni'amoni'ö; sambalö lö tola mihalö halöwö, na luo da'ö.
36 Fitu bongi wa'ara ba mibe'e-be'e zumange Yehowa, nifatörö ba galitö; ba na luo si ŵalu, ba milau gowuloa ba ni'amoni'ö ba mibe'e zumange Yehowa, nifatörö ba galitö — owuloa na luo da'ö, ba lö tola mihalö hadia ia halöŵö.

37 Da'ö ginötö gowasa andrö, nifarongogömi owuloa ba ni'amoni'ö, ena'ö labe'e zumange Yehowa, nifatörö ba galitö — sumange nitunu ba sumange ni'a ba sumange nitaba ba sumange nibadu, balazi mbaŵa nibe'e ya'ia,
38 lö lai zabato andrö khö Yehowa ba lö lai game'elami andrö ba he sumange amabu'ula li khömi, fefu, ba he ame'elami saoha gölö, fefu, nibe'emi khö Yehowa.

39 Ba ba zi mewelelima ba mbaŵa si fitu andrö, na mibasi mbua danö, ba fitu ngaluo milau gowasa andrö khö Yehowa; luo si föföna, ba luo wolombase ba si manö göi luo si ŵalu.
40 Ba na luo si föföna andrö, ba mihalö khömi mbua geu si sökhi ba bulu nohi ba daha geu sarege bulu ba daha mbou ba fitu bongi wa'ara omuso dödömi föna Lowalangimi Yehowa,
41 ba ero röfi milau ia, owasa khö Yehowa, fitufitu bongi wa'ara; amakhoita si lö tebulö da'ö, götö-götö wa'ara dania, nitöngönimi götö-götö wa'ara: ba mbaŵa si fitu milau ia.

42 Ba nose daha geu soso ami ba da'ö, fitu bongi wa'ara; dozi niha ba danö, Iraono Gizeraeli, ba baose soso,
43 ena'ö aboto ba dödö nga'ötömi dania, wa no baose ufa'aso Ndraono Gizeraeli, me uheta ira ba danö Miserayi, ya'odo andre, Yehowa, Lowalangimi.

44 Ba i'ombakha'ö ba Ndraono Gizeraeli ginötö gowasa andrö khö Yehowa Moze.

Faza 24

I. Fangehao fandru ba famazökhi roti andrö, nifaigi-faigi 

1 Ba humede Yehowa khö Moze, imane:

2 Ŵa'ö ba Ndraono Gizeraeli, ndramu'ohe khöu zi ndruhu wanikha mbua zai nifufu, fanikha wandru andrö, ena'ö böi mate-mate wandru.
3 Baero mba'a-ba'a, fomba'a zura goroisa, ba nose wama'ele'ö, ibe'e A'aroni, böi tebulö föna Yehowa, i'otarai na bongi, irugi moluo. Amakhoita si lö tebulö da'ö, götö-götö wa'ara dania, nitöngönimi, götö-götö wa'ara.
4 Ba naha wandru andrö, si ndruhu mbalaki, ibe'e wandru andrö, si lö tebulö föna Yehowa.

5 Ba öhalö hamo si sökhi ba öbali'ö kue, felendrua nga'örö — dombua ni'ofulu zagörö kue —
6 ba öbahogö ba meza si ndruhu mbalaki andrö, föna Yehowa, dombua baho, önö'önö nga'örö zambua baho.
7 Ba sambu-sambua baho, ba öfao zi ndruhu gumöyö, samobua da'ö, awö roti andrö, amaedola zumange nifatörö ba galitö, nibe'e khö Yehowa.
8 Ero na luo sabato ibahogö föna Yehowa, böi mamalö-malö, ömö Ndraono Gizeraeli, si lö tebulö, götö-götö wa'ara dania.
9 Ba ö ndra A'aroni iraononia dania ena'ö ba naha ni'amoni'ö la'a; tana khönia sa, ni'amoni'ö sibai, föfö zumange andrö, nifatörö ba galitö; huku si lö tebulö, götö-götö wa'ara dania.

 II. Fanguhuku sango'aya Lowalangi 

10 Ba möi ba Ndraono Gizeraeli nono Ndraono Gizeraeli ira alawe — Dawa Miserayi namania — ba fasoso da'ö ba Ndraono Gizeraeli bö'ö samösa.
11 Ba i'o'aya döi Yehowa ono Ndraono Gizeraeli ira alawe andrö ba mangelifi; ba la'ohe ia khö Moze (töi ninania, ba Selomita, ono Dibiri, mado Dano).
12 Ba lakuru ia, irege larongo lala, niŵa'ö Yehowa.

13 Ba humede Yehowa khö Moze, imane:

14 Fa'ohe'ö baero golombaseŵa zangelifi andrö, ba dozi samondrongo mege, ba latufa högönia tangara, ba awena labunu ia, latebu kara sato fefu.
15 Ba ba Ndraono Gizeraeli, ba ömane: Ha niha zangelifi khö Lowalanginia, ba ilu'i horönia.

16 Ba sango'aya töi Yehowa, ba huku mate hukunia; lö'ö sa tola lö latebu kara ia sato fefu. He si fatewu, ba he niha ba danö na i'o'aya döi Yehowa, ba nibunu.

 III. Oroisa ba wolau balö 

17 Na so zamunu niha, ba huku mate hukunia.

18 Na so zamunu urifö zageu, ba i'ali — noso wangali noso.

19 Na so zamesokho awönia, ba nisulöni khönia nilaunia:
20 Safatö wangali zafatö, hörö wangali hörö, boha wangali mboha; nilaunia khö nawönia, da'ö nilau khönia.
21 Samunu urifö [sageu], ba i'ali; ba samunu niha, ba nibunu göi.
22 Ha sara huku nibe'e ba khömi, he ba zi fatewu, ba he ba niha ba danö; Yehowa sa ndra'odo, Lowalangimi.

23 Ba humede Moze ba Ndraono Gizeraeli; ba la'ohe baero golombaseŵa zangelifi no mege ba latebu kara. La'o'ö Iraono Gizeraeli ni'oroi'ö Yehowa khö Moze.

Faza 25

I. Amakhoita ba ndröfi sabato 

1 Ba humede Yehowa khö Moze ba hili Zina'i, imane:
2 Hede ba Ndraono Gizeraeli ba ömane khöra:

Na no mirugi dania danö, nibe'egu khömi, ba mosabato khö Yehowa danö.
3 Me önö fakhe wa'ara öhalö-halö danö nowi ba ögutiguti nagu khöu, ba ö'ozaragö mbua.
4 Ba ba ndröfi si fitu, ba mosabato danö, sabato khö Yehowa. Ba lö tola öhalö nowiu ba da'ö ba lö tola ogutiguti nagu khöu.
5 Ba hadia zowua manö, aefa wamasiu mege, ba lö tola öbasi, ba bua nagu andrö, si lö mugutiguti, ba lö tola ö'ozaragö, me döfi sabato ba danö.
6 Hadia mbua danö götö wolombase andrö, ba ömi — öu, ba ö zawuyumö, ono matua ba ono alawe, ba ö genoniu, ba ö zi fatewu khöu, yomo khöu.
7 Ba ö guriföu göi ba ö gutu ndru'u ba danömi fefu mbua danö andrö.

 II. Döfi wa'owua-wua dödö 

8 Ba ö'erai ndröfi sabato andrö, fitu — mewitu wa fitu fakhe, tobali öfa wulu a siŵa fakhe götö ndröfi sabato si fitu.
9 Ba ba da'ö öfalau'ö dorofe, ba zi mewulu ba mbaŵa si fitu; na baŵa wangatulö andrö, ba sagörö tanö mifalau'ö dorofe,
10 ba mi'amoni'ö ndröfi si lima wulu andrö, mifarongogö ba da'ö wa'aefa, fa'aefa niha fefu ba danö. Döfi wa'owua-wua dödö miŵa'ö, ba dozi ami, ba mangawuli khömi gokhötami, ba mangawuli ba niwara zamösana.
11 Döfi wa'owua-wua dödö ia, miŵa'ö, ndröfi si lima wulu andrö. Ba lö tola manaru ami ba da'ö, ba lö tola mibasi zowua manö, ba he bua nagu andrö, si lö mugutiguti, ba lö tola mi'ozaragö.
12 Me no döfi wa'owua-wua dödö, ba ni'amoni'ö ia, miŵa'ö. Moroi ba danö mi'a mbuania.

13 Da'ö ndröfi wa'owua-wua dödö andrö, ba zangawuli ba zamösana okhötania.

 III. Ya'ia mbalazi ba wowöli hadia ia ba ba wananu 

14 Na so ni'amawau khö nawöu, ba ma na ö'öli hadia ia khö nawöu, ba faoma böi mibe'e te'ala nawömi.
15 Balazi ha me uga fakhe aefa ndröfi wa'owua-wua dödö, na ö'öli hadia ia khö nawöu, ba balazi ha me uga fakhe mamasi na, na i'amawa khöu.
16 Na oya na ndrofi, ba ö'ebua'ö khönia mböli, ba na ambö fa'oya, ba ö'ambösi nibe'e; ha me uga famasi sa i'amawa khöu.
17 Böi yamube'e te'ala nawönia zamösana; ata'ufi Lowalangiu, me no Yehowa ndra'odo Lowalangimi.

18 Andrö mi'o'ö nifakhoigu, mitöngöni huku andrö khögu ba mi'o'ö, ena'ö lö hadia ia khömi ba danö.
19 Ba mowua dania danö, ena'ö abuso ami ba ena'ö lö hadia ia khömi ba danö.

20 Ba na miŵa'ö ena'ö: Hadia göma ba ndröfi si fitu andrö, na lö manaruga ba na lö tola ma'ozaragö mbua danö?
21 ba na döfi si önö andrö, ba ube'e li ba howu-howu andrö khögu, ena'ö ndrohu-ndrohu ba zi medölu fakhe misöndra khönia, ibe'e.
22 Ba na manaru ami, na döfi si ŵalu, ba mi'aga'aga mbua danö mege; irugi ba ndröfi si siŵa — tobali mi'aga'aga zi tohöna, irege so zi bohou.

23 Tanö, ba lö tola mi'amawa tenga sanutö, me no khögu danö, niha bö'ö sa ami ba si fatewu khögu.
24 Andrö mitehe wananu benua, fefu gofu heza ba danö andrö, si no möi tanömi.
25 Na tobali numana dalifusöu, ba na i'amawa osa mbenuania, ba yamöi sananu, salahinia, wondrege zahatö khönia, yamusanu ni'amawa dalifusönia andrö.
26 Ba na so zi lö sananu, ba na i'ila i'alui ndrohu-ndrohu wananu,
27 ba yamusöbi ndröfi andrö aefa wamawa, ba hadia zi tosai, ba yamufuli ba ni'amawania ya'ia, ena'ö mangawuli khönia gokhötania.
28 Ba na lö isöndra zoguna fananu, ba lö tebulö khö zowöli ni'amawania andrö, irege döfi wa'owua-wua dödö andrö; ba da'ö dania aefa, tobali mangawuli khönia gokhötania andrö.

29 Ba na so zamawa omo, bakha barö göli mbanua, ba tola ifuli isanu na barö ndröfi andrö, ni'amawania ya'ia; irege da'ö lafonoso ia, ba wananu.
30 Ba na lö musanu irege alua ndröfi; ba tetutu danö ba zowöli andrö ba ba nga'ötönia, ba nomo andrö, bakha barö göli mbanua, ba lö'ö sa'ae mangawuli ba ndröfi wa'owua-wua dödö andrö.
31 Ba omo ba mbanua side-ide, si lö mufasui öli, ba si faböbö ba mbenua miŵa'ö; tola nisanu, ba mangawuli na döfi wa'owua-wua dödö andrö.

32 Ba ba nomo nono Lewi andrö — omo ba mbanua misa, khöra — ba tetehe ba nono Lewi wananu, gofu ha wa'ara.
33 Ba na so nono Lewi si lö mananu ya'ia, ba mangawuli khönia nomo andrö, ni'amawania, na döfi wa'owua-wua dödö andrö, ba mbanua si so okhötania; omo andrö sa, ba mbanua nono Lewi, ba si lö tebulö khöra, ba hunö Ndraono Gizeraeli.
34 Ba benua andrö ba zinga mbanua khöra, ba lö tola te'amawa, me no khörakhöra, götö-götö wa'ara, okhöta si lö tebulö.

 IV. Fanenaŵa famohare ana'a 

35 Ba na tobali numana dalifusöu, na awuwu ia ba ngaiu, ba ötolo ia, amaedola niha bö'ö, amaedola zi fatewu, ena'ö isöndra mbalazonia ba ngaimö.
36 Lö tola öfohare gana'au khönia, böi fabali khönia, ö'ata'ufi Lowalangiu, ena'ö isöndra mböli gönia talifusöu, ba ngaimö.
37 Ana'au, ba lö tola öfohare khönia, ba önia, nibe'eu, ba böi fabali.
38 Yehowa ndra'odo, Lowalangimi, si no mangeheta ya'ami ba danö Miserayi, ba wame'e khömi tanö Gana'ana, ba we'amöi Lowalangimi.

 V. Oroisa he lawisa ba zawuyu, Iraono Gizeraeli 

39 Ba na tobali numana dalifusöu ba ngaiu ba na i'amawa ia khöu, ba böi fohalöŵö ia halöŵö zawuyu.
40 Amaedola enoni ia khöu öbe'e, ba amaedola zi fatewu, yamöi ngoni-ngoniu, irege döfi wa'owua-wua dödö andrö.
41 Ba da'ö dania ö'efa'ö ia, awö ndraononia, ba ifuli ia ba niwara, ba mangawuli khönia gondröita namania.
42 Enonigu sa ira, nihetagu, ba danö Miserayi; lö tola la'amawa sawuyu ira.
43 Böi faitoisi wamatörö ya'ia, ö'ata'ufi Lowalangiu.

44 Ba na omasi'ö zawuyu ono matua ba sawuyu ono alawe, ba ba niha baero, si tefasui ya'ami — ba khöra mihöli zawuyu ono matua ba sawuyu ono alawe.
45 Ba he iraono zi fatewu andrö, ba khömi, ba hana na mihöli ösa, awö nga'ötöra andrö, ba khömi, si tumbu ba danömi; hana na khömi da'ö.
46 Ba hana na mifa'ema ba ndraonomi furimi, ondröita, ena'ö okhötara, ba hana na lö tebulö sawuyumi ira. Ba ba dalifusömi andrö, Iraono Gizeraeli — ba faoma böi mifaitoisi, wamatörö awömi.

47 Ba na falukha niha bö'ö, ba ma si fatewu, öna-öna so khönia ba ngaiu, ba na tobali numana dalifusöu ba ngainia, ba na i'amawa ia ba niha bö'ö, ba ma ba zi fatewu, ba ma ba nga'ötö niha bö'ö ba ngaimö,
48 ba nitehe khönia wananu, na no i'amawa ia; hana na talifusönia zananu ya'ia;
49 ma tana mamania ba ma ono dana namania zananu ya'ia, ba ma ha niha zabölö ahatö khönia, iwara, zananu ya'ia, ba ma zui, na isöndra gana'a, ba hana na ya'ia zananu ya'ia.
50 Ba i'erai khö zowöli ya'ia, i'otarai ndröfi, me i'amawa ia, irugi ndröfi wa'owua-wua dödö andrö. Ba ba mböli, ba balazi ha me uga fakhe, me i'amawa ia; amaedola genoni ia, götö we'asonia khönia.
51 Ba na oya na ndröfi si tosai, ba i'erai ba wamuli ösa, bölinia, ba wananu ya'ia.
52 Ba na ambö fa'oya ndröfi si tosai, irege döfi wa'owua-wua dödö andrö, ba i'erai khönia; balazi ha me uga fakhe ia khönia, ha wa'ebua ifuli, ba wananu ya'ia.
53 Amaedola zi manga gazi, döfidöfi, ia khönia; lö tola öfaigi manö lö hede-hede, na ifaitoisi wamatörö ya'ia.

54 Ba na lö falukha ia wananu si manö, ba ba ndröfi wa'owua-wua dödö andrö dania aefa ia, awö ndraononia.
55 Khögu sa Ndraono Gizeraeli, enonigu; enonigu, nihetagu ba danö Miserayi, ya'odo andre, Yehowa, Lowalangimi.

Faza 26

I. Famabu'u howu-howu 

1 Lö tola mifazökhi khömi nadu, ba ma famaedo, kara nitoto, ba böi mitaru'ö khömi harefa, ba he gowe ni'oniha, ba böi mifataro ba danömi, ba wangalulu khönia, me no Yehowa ndra'odo Lowalangimi.
2 Luo wolombase andrö khögu mitöngöni, ba mi'ata'ufi ni'amoni'ö andrö khögu; Yehowa ndra'odo.

3 Ba na mi'o'ö nifakhoigu ba na mitöngöni goroisagu, wolo'ö ya'ia,
4 ba ube'e deu khömi, ero na inötö, ena'ö mowua danö, ba he eu sowua ba mbenua, ba ena'ö na mowua.
5 Ba irugi dania wangozara bua nagu famöbörö fakhe, ba khömi ba fangozara bua nagu andrö, ba irugi wanaru, ena'ö fahöna khömi mbalazo, ba ena'ö lö hadia ia khömi, ba danö.

6 Lö fanuwö-nuwö ube'e, ena'ö mi'ila mörö lö si keani ya'ami. Uheta ba danömi gutu ndru'u andrö, ba lö irugi danömi si'öli ube'e.
7 Emalimi, ba mitimba dania ba ikhamö ira si'ölimi, ba woloira khömi.
8 Dalima ami, ba otu migohi, ba otu ami, ba fulu ngahönö migohi, ba ikhamö nemalimi si'ölimi, ba woloira khömi.

9 Ba u'otahögö ami, ba tedou ami ube'e, ato ami, ba aro wawu'usa li andrö khöda ube'e.

10 Bua danö me ndröfia gömi: ba tobali miheta zi tohöna, ba wamonaha si bohou [mubasi].

11 Ba u'iagö ba khömi, lö anuzu dödögu ami.
12 Udörödöröi ami, ba Lowalangimi ndra'odo, ba banuagu ami.
13 Yehowa ndra'odo, Lowalangimi, si no mangeheta ya'ami ba danö Miserayi, fa böi sa'ae sawuyura ami; no ufatö döladöla galo mbagimi, ba mi'ila mifaöga mbagimi ube'e.

  II. Famangaha fangelifi 

14 Ba na lö mifondrondrongo khögu, na lö'ö manö mi'o'ö goroisagu,
15 na lö ba dödömi nifakhoigu andrö ba na anuzu dödömi huku andrö khögu, na tobali lö'ö manö mi'o'ö goroisagu, wanudugö fawu'usa li andrö khögu,
16 ba u'ohia'ö göi da'ö, wolau khömi; sata'u ita ufatörö khömi:

fökhö baösi ba fa'aukhu, same'e abösi hörö ba ariri noso. Ba yatobali zaya-zaya gölö wanarumi; emalimi sa'ae zi manga ya'ia.
17 Ba fa'udu ndra'o khömi, tobali te'ala ami ba nemalimi, ba labe'e barö mbawara ami si fa'udu khömi, ba moloi ami, he göi lö solohi ya'ami.

18 Ba na lö'ö zui na mifondrondrongo khögu dania, ba mewitu u'abe'ö wangotu'ö ya'ami, ba horömi andrö,
19 ba uhöndrögö hokhami andrö, si no abe'e, ba timba zi'öli mbanua yaŵami ube'e, ba timba döla garamba danömi [wa'abe'e].
20 Ba tobali mifakao ami lö boto: tanö, ba lö mowua, ba he eu sowua ba danö, ba si lö bua.

21 Ba na milau zi lö faudu khögu, na lö mifondrondrongo khögu, ba utohugö ubago ami, mewitu, luomi ba horömi.
22 Ba ududu khömi gutu ndru'u andrö, ena'ö la'oloi'ö ndraonomi ba ena'ö labubunu gurifömi, ena'ö alö wa'atomi labe'e, ena'ö lö niha-niha ba lala khömi misa.

23 Ba na lö'ö zui falukhado ata'u ami ba da'ö, na milau na zi lö faudu khögu,
24 ba ulau göi zi lö faudu khömi, ba mewitu ubago ami, ba horömi andrö.
25 Ba itörö ami si'öli ube'e, folau mbalö, me no mududugö wawu'usa li andrö. Ba na mi'owuloi dania ami yomo ba mbanua, ba ufatörö khömi wökhö waba, ba tebe'e ba danga nemali ami.
26 Ba na ufatö khömi dendrotendro gö, ba dafulu dania ndra'alawe zamogö roti khömi, ha sambua mbowoa, ba lafuli khömi roti andrö, nitulo, ba manga ami, ba lö abuso.

27 Ba na lö'ö zui mifondrondrongo khögu, na milau na zi lö faudu khögu,
28 ba ulau göi zi lö faudu khömi, ba wönugu, ba mewitu u'otu'ö ami, ba horömi andrö.
29 Ba mi'a dania nösi nonomi matua ba ösi nonomi alawe mi'a.
30 Ba ufufu hili-hili andrö khömi, ba gowe luo andrö khömi, ba urasa, ba u'orudugö ba mboto nadumi mbotomi si mate, ba ogorodo ami.
31 Banuami, ba ubali'ö adudula, awö ni'amoni'ö andrö khömi, ududugö, ba lö'ö sa'ae u'ago wa'amohua zumange andrö khömi, si no omasiö ena'ö.
32 Ya'odo andre zamali'ö tanö si mate tanö, ena'ö tobali dödö nemalimi andrö ba da'ö, emalimi si möi mowanua ba danö.
33 Ba ya'ami, ba ufazawili ba niha baero, ba usöbi zi'öli moroi furimi; ba yatobali tanö si mate danömi ba banuami, ba yatobali adudula.
34 Ba te'ali dania ba danö ndröfi wolombase andrö khönia, götö tanö si mate ia, fatua ba danö nemalimi so ami. Ba da'ö dania molombase danö, ba itörö ndröfi wolombase andrö khönia.
35 Götö tanö si mate ia molombase ia — folombase si lö falukha ia mege, na döfi wolombase andrö, niŵa'ö khömi, me so ami ba danö.
36 Ba ha niha ami si tosai, ba lö lala dödö ube'e, ba danö nemalira, ena'ö moloi ira ba weruru zi sagörö bulu lehu, ena'ö moloi, si mane foloi na so zi'öli, ba ena'ö alau, he ŵa'ae lö solohi.
37 Ba lalangö nawöra wa'alau, si mane na so zi'öli moroi furi, he ŵa'ae lö solohi; ba ya tebai milaŵa nemalimi.
38 Ba yatekiko ami ba niha baero andrö, hana na i'a ami tanö nemalimi andrö.
39 Ba ha niha ami si tosai dania, ba hana na ariri ira ba danö nemalimi, börö horöra andrö; ba börö göi golalöŵa ndra tuara ösa, wa sariri ira, si mane da'ö mege.

 III. Tefuli tetema ira, na mangalulu ira 

40 Ba na latehe dania horöra, awö horö ndra tuara andrö — wa no faröi ira khögu — awö wa no lalau zi lö faudu khögu,

41 börö wa ulau göi khöra si lö faudu khöra, awö wa no u'ohe ira ba danö nemalira — na mangalulu dania dödöra andrö, si lö muboto, ba na tesulöni khöra horöra andrö,
42 ba itorö tödögu wawu'usa li andrö khögu khö Yakobo ba fawu'usa li khö Giza'aki ba fawu'usa li khö Gaberahamo, ba itörö tödögu, ba tanö andrö, ba itörö tödögu.

43 Ba saheta sa ira ba danö, ena'ö tetörö khönia ndröfi wolombase andrö, fatua tanö si mate ia, na no aheta ira; ba khöra, ba tesulöni horöra andrö, me no la'ositengagö huku andrö khögu, ba me no anuzu dödöra nifakhoigu.

44 Ba he ba da'ö dania, na ba danö nemalira so ira, ba lö ogorodo ira, fa uhori ira ena'ö, fa ududugö wawu'usa li andrö khöma, ena'ö, me no Yehowa ndra'odo, Lowalangimi.
45 Ba itörö tödögu — ba khöra andrö — wawu'usa li andrö khögu khö ndra tua, nihetagu ba danö Miserayi, ba zanehe niha baero, ba we'amöi Lowalangira, ya'odo andre, Yehowa.

46 Da'ö gamakhoita andrö ba huku ba oroisa, nibe'e Yehowa ba hili Zina'i andrö, nifa'ema Moze, lala niŵa'önia ba Ndraono Gizeraeli.

Faza 27

I. Amakhoita ba gamabu'ula li na niha ba na urifö ba na omo ba na benua 

1 Ba humede Yehowa khö Moze, imane:
2 Hede ba Ndraono Gizeraeli, ba ömane khöra:

Na so zanörö amabu'ula li khö Yehowa, ba na niha, dali watönia,
3 ba fatö ndramatua si dua wulu fakhe, irege önö ngafulu, ba lima wulu rufia ba zaga ni'amoni'ö andrö;
4 ba na ira alawe, ba tölu ngafulu rufia watönia.

5 Ba na si melima fakhe, irugi dua wulu fakhe, ba fatö nono matua, ba dua wulu rufia ba fatö nono alawe, ba fulu rufia.

6 Ba na si sara waŵa, irugi melima fakhe, ba fatö nono matua, ba lima rufia, ba fatö nono alawe, ba tölu rufia.

7 Ba na si önö ngafulu fakhe ba na si töra, ba fatö ndramatua, ba felelima rufia, ba fatö ndra'alawe, ba fulu rufia.

8 Ba na no abölö numana niha si manö, na tebai itörö watö andrö, ba la'ohe khö gere, ba yamufatö mbölinia ere; yamufaigi ere, ha wa'ebua zi tola ibe'e samabu'u andrö.

9 Ba na urifö, si tola labe'e sumange Yehowa, ba ni'amoni'ö laŵa'ö fefu nibe'e khö Yehowa.
10 Lö tola ifalalini ba lö tola isalahini, wame'e si sökhi salahi zi lö sökhi, ba ma si lö sökhi salahi zi sökhi; ba na ifalalini zui gurifö andrö, ba faoma ni'amoni'ö.
11 Ba na urifö salakha, si tebai labe'e sumange Yehowa, ba ndramu'ohe khö gere.
12 Ba yamufatö mbölinia ere, na si sökhi, ba na sambö fa'asökhi; ba ba watö andrö, niŵa'ö gere, ahono.
13 Ba na edona isanu, ba sambua ni'olima watö andrö inönö.

14 Ba na so zi amoni'ö khö Yehowa omonia, ba yamufatö mbölinia ere, na si sökhi, ba na sambö fa'asökhi, ba fatö niŵa'ö gere mbölinia.
15 Ba na edöna ifuli isanu nomonia si amoni'ö ya'ia mege, ba sambua ni'olima watönia andrö inönö, ba khönia sa'ae.

16 Ba na so zi amoni'ö khö Yehowa benua, föfö gondröita namania mege, ba ba watönia, ba balazi ha uga lauru tanömö; si 25 lauru tanömö, ba 50 rufia watönia.

17 Na ba ndröfi wa'owua-wua dödö andrö i'otarai we'amoni'ö benuania andrö, ba fatönia itörö.
18 Ba na no aefa ndröfi wa'owua-wua dödö na i'amoni'ö, ba yamu'erai khönia mböli ere, balazi ha me uga fakhe na, irugi ndröfi wa'owua-wua dödö dania, ba lasöbi dania ndrohu-ndrohu ba watönia andrö.

19 Ba na edöna zui isanu mbenua andrö si amoni'ö ya'ia, ba sambua ni'olima watönia andrö inönö; ba lö tebulö wa khönia.
20 Ba na lö isanu mbenua andrö, ba na i'amawa zui ba niha bö'ö, ba tebai tefuli tesanu;
21 benua andrö, na aefa dania, na döfi wa'owua-wua dödö andrö, ba ni'amoni'ö khö Yehowa laŵa'ö, si mane benua nilakha'ö; okhöta gere sa'ae ia.

22 Ba na so zi amoni'ö khö Yehowa benua ni'ölinia, si tenga föfö mbenua ondröita namania mege, ba yamu'erai khönia ere,
23 he wisa fatönia, irege döfi wa'owua-wua dödö andrö, ba fatö da'ö, ba na luo da'ö ibe'e, ame'ela ni'amoni'ö khö Yehowa.
24 Ba na döfi wa'owua-wua dödö, ba mangawuli ba ni'olinia ya'ia mbenua andrö, ba zokhö ya'ia mege ondröita namania.
25 Fefu watö, ba saga ni'amoni'ö mbalazi; si samba sekeli [rufia] ba 20 gera.

 II. He lawisa ba zi a'a ba wa'atumbu ba ba nibe'e salakha 

26 Ba si a'a nono gurifö, si möi khö Yehowa, me no si a'a, ba lö tola la'amoni'ö; he saŵi, ba he biri-biri — khö Yehowa ia sa'ae.
27 Ba na urifö salakha, ba nihöli, balazi watö, ba sambua ni'olima mböli inönö; ba na lö lasanu, ba ni'amawa, balazi watö.

28 Ba ba nilakha'ö, ni'amoni'ö niha khö Yehowa, wolakha'ö ya'ia, nituyu ba zi so khönia fefu, he niha, ba he urifö, ba he benua, ondröita mege, ba lö'ö manö tola la'amawa ba lö tola lasanu; fefu nilakha'ö ba no ni'amoni'ö sibai khö Yehowa.
29 Na so ha niha, niha nilakha'ö, ba lö tola lasanu, nibunu sa'ae.

 III. Khö Yehowa zi sambua ni'ofulu andrö, hadia ia 

30 Sambua ni'ofulu, fefu, he benua, ba he bua danö, ba he bua geu, ba khö Yehowa, ni'amoni'ö khö Yehowa.
31 Ba na so zomasi mananu ösa ni'öfulu andrö khönia, ba sambua ni'olima mbölinia inönö.

32 Ba ba zi sambua ni'ofulu zaŵi ba biri-biri, ba ba nifatörö si'o [gubalo] fefu, ba ni'erai, fulufulu nga'eu, ba sagesageu ni'amoni'ö khö Yehowa.
33 Böi lafaigi, na si sökhi, ba na si lö sökhi, ba lö tola lafalalini. Ba na so zamalalini zui, ba faoma ni'amoni'ö ira, ba lö tola lasanu.

34 Da'ö goroisa andrö, ni'oroi'ö Yehowa khö Moze, ba hili Zina'i, ba Ndraono Gizeraeli.

MOZE IV

Faza 1

Fangofaya niha; salaŵara 

I. 1 Ba humede Yehowa khö Moze ba danö si mate, ba gahe hili Zina'i, ba nose wama'ele'ö andrö, me fasulöna ba mbaŵa si dua, me döfi si dua, aefa aheta ira ba danö Miserayi, imane:

2 Mi'ofaya ha wa'ato mbanua Ndraono Gizeraeli andrö, sambu-sambua mado ba sawu-sawu, ba töira, sambu-sambua, dozi motöi matua, samö-samösa.
3 Dozi solohe baluse, ba Ndraono Gizeraeli, i'otarai zi 20 fakhe fa'ebua, ba si a'a moroi andrö, ba mi'ofaya, sambasambawa, ya'ugö ba A'aroni.
4 Ba sambu-sambua mado, ba samö-samösa tebe'e awömi, högö niwara andrö.
5 Da'ö döi nibe'e awömi: ba mado Rubeno, ba Elisuri, ono Zedeuri.
6 Ba ba mado Zimeoni, ba Selumieli, ono Zuri-Sada'i.
7 Ba ba mado Yuda, ba Nahaso, ono Gaminadabi.
8 Ba ba mado Isasari, ba Natana'eli, ono Zuara.
9 Ba ba mado Zebuloni, ba Eliabi, ono Helono.
10 Ba ba Ndraono Yosefo: ba mado Geferayi, ba Elizama, ono Gamihudi, ba ba mado Manase, ba Gamelieli, ono Wedasuri.
11 Ba ba mado Mbeniyami, ba Abidano, ono Gideono.
12 Ba ba mado Dano, ba Ahiezeri, ono Ami-Sada'i.
13 Ba ba mado Gaseri, ba Fagieli, ono Okherana.
14 Ba ba mado Gado, ba Eliazafi, ono Degueli.
15 Ba ba mado Nafetali, ba Ahira, ono Genano.
16 Da'ö nituyu ba zato, högö niwara andrö, högö ngahönö Ndraono Gizeraeli.

 Sabölö zi felendrua tua 

II. 17 Ba lafakaoni'ö niha andrö, si no mutötöi khöra, ira Moze A'aroni,
18 ba lafalukha'ö mbanua ma'afefu, me fasulöna ba mbaŵa si dua. Ba lafatanö'ö ba zura wa'atumbu döira, iwara ba ngafura ba töira, si ha sambu-sambua, i'otarai zi 20 fakhe fa'ebua ba si a'a moroi andrö, samö-samösa.
19 Dali niŵa'ö Yehowa khö Moze; si manö sa wangofayania ya'ira ba danö si mate, ba gahe hili Zina'i.

20 Ba fa'ato nga'ötö ndraono Rubeno, si a'a ndraono Gizeraeli, iwara ba ngafura ba töira, si ha sambu-sambua, ni'ofaya, samö-samösa — dozi motöi matua, i'otarai zi 20 fakhe fa'ebua ba si a'a moroi andrö, dozi solohe baluse,
21 ha wa'ato ni'ofaya, mado Rubeno, ba no 46.500.

22 Ba fa'ato nga'ötö ndraono Zimeoni, iwara ba ngafura ba töira, si ha sambu-sambua, ni'ofaya, samö-samösa — dozi motöi matua, i'otarai zi 20 fakhe fa'ebua ba si a'a moroi andrö, dozi solohe baluse,
23 ha wa'ato ni'ofaya, mado Zimeoni ba no 59.300.

24 Ba fa'ato nga'ötö ndraono Gado, iwara, ba ngafura ba töira, si ha sambu-sambua, i'otarai zi 20 fakhe fa'ebua ba si a'a moroi andrö, dozi solohe baluse,
25 ha wa'ato ni'ofaya, mado Gado, ba no 45.650.

26 Ba fa'ato nga'ötö ndraono Yuda, iwara ba ngafura ba töira, si ha sambu-sambua, i'otarai zi 20 fakhe fa'ebua ba si a'a moroi andrö, dozi solohe baluse,
27 ha wa'ato ni'ofaya, mado Yuda, ba no 74.600.

28 Ba fa'ato nga'ötö ndraono Izasari, iwara ba ngafura ba töira, si ha sambu-sambua, i'otarai zi 20 fakhe fa'ebua ba si a'a moroi andrö, dozi solohe baluse,
29 ha wa'ato ni'ofaya, mado Izasari, ba no 54.400.

30 Ba fa'ato nga'ötö ndraono Zebuloni, iwara ba ngafura ba töira, si ha sambu-sambua, i'otarai zi 20 wulu fakhe fa'ebua ba si a'a moroi andrö, dozi solohe baluse,
31 ha wa'ato ni'ofaya, mado Zebuloni, ba no 57.400.

32 Ba ba ndraono Yosefo andrö, ba fa'ato nga'ötö ndraono Geferayi, iwara ba ngafura ba töira, si ha sambu-sambua, i'otarai zi 20 fakhe fa'ebua ba si a'a moroi andrö, dozi solohe baluse,
33 ha wa'ato ni'ofaya, mado Geferayi, ba no 40.500.

34 Ba fa'ato nga'ötö ndraono Manase, iwara ba ngafura ba töira, si ha sambu-sambua, i'otarai zi 20 fakhe fa'ebua ba si a'a moroi andrö, dozi solohe baluse,
35 ha wa'ato ni'ofaya, mado Manase, ba no 32.200.

36 Ba fa'ato nga'ötö ndraono Mbeniyami, iwara ba ngafura ba töira, si ha sambu-sambua, i'otarai zi 20 fakhe fa'ebua ba si a'a moroi andrö, dozi solohe, baluse,
37 ha wa'ato ni'ofaya, mado Mbeniyami, ba no 35.400.

38 Ba fa'ato nga'ötö ndraono Dano, iwara ba ngafura ba töira, si ha sambu-sambua, i'otarai si 20 fakhe fa'ebua ba si a'a moroi andrö, dozi solohe baluse,
39 ha wa'ato ni'ofaya, mado Dano, ba no 62.700.

40 Ba fa'ato nga'ötö ndraono Gaseri, iwara ba ngafura ba töira, si ha sambu-sambua, i'otarai zi 20 fakhe fa'ebua ba si a'a moroi andrö, dozi solohe baluse,
41 ha wa'ato ni'ofaya mado Gaseri, ba no 41.500.

42 Ba fa'ato nga'ötö ndraono Nafetali, iwara ba ngafura ba töira, si ha sambu-sambua, i'otarai zi 20 fakhe fa'ebua ba si a'a moroi andrö, dozi solohe baluse,
43 ha wa'ato ni'ofaya, mado Nafetali, ba no 53.400.

44 Da'ö ni'ofaya andrö, ni'ofaya ndra Moze A'aroni ba salaŵa Ndraono Gizeraeli; felendrua da'ö, sambu-sambua mado, ba samö-samösa.
45 Ba dozi ni'ofaya, Iraono Gizeraeli, ngafura andrö, i'otarai zi 20 fakhe fa'ebua ba si a'a moroi andrö, dozi solohe baluse ba Ndraono Gizeraeli —
46 dozi ni'ofaya, ba no 603.550.

 Te'oniagö Nono Lewi 

III. 47 Ba Ono Lewi andrö, iwara andrö, ba lö lafao khöra ba wangofaya.

48 Ba humede Yehowa khö Moze, imane:
49 Ono Lewi andrö, ba lö tola ö'ofaya, lö tola ö'erai wa'atora, ba ngai Ndraono Gizeraeli bö'ö.
50 Ba nahia zura goroisa öfataro Nono Lewi, ba ba wakakenia, fefu, ba ba zi faböbö khönia, fefu. Ya'ira zangosa'ö ose andrö, awö wakake andrö ba khönia fefu, ba ya'ira zangai halöŵö ba da'ö, lafasui nose wame'e nahiara.
51 Ba na mofanö nose, ba Ono Lewi zanudugö, ba na tebato nose, ba Ono Lewi zama'anö, ba na so niha bö'ö, si hatö'ö ya'ia, ba nibunu.
52 Ba Iraono Gizeraeli bö'ö, ba yamufaigi nahania zamösana ba zinga mandrera khöra, dali ngawawara andrö.
53 Ba Ono Lewi, ba lafasui nahia zura goroisa, wame'e nahara, fa böi göna fönu Lowalangi Ndraono Gizeraeli sato. Ba lahalö-halö halöŵö ba nahia zura goroisa Ono Lewi andrö.
54 Ba la'o'ö sibai Iraono Gizeraeli niŵa'ö Yehowa khö Moze — ba da'ö labe'e.

Faza 2

Famöfö'ö nahia olombaseŵa Mado Yuda ba mado Rubeno 

I. 1 Ba humede Yehowa khö ndra Moze A'aroni, imane:
2 Ba nahia olombaseŵa andrö ba Ndraono Gizeraeli, ba ba mandrera khönia ifaigi zamösana ba ba dandra niwara; ba gamaudu nose wama'ele'ö labe'e nahara, fasui.

3 Tanö föna, tanö ba gatumbukha, ba mandrera ba golombaseŵa ba mado Yuda, dali ngawawara, ba solohe Iraono Yuda, Nahaso andrö, ono Gaminadabi,
4 awö zato andrö khönia, ni'ofaya andrö, 74.600.

5 Ba ba ngaira monaha mado Izasari, ba solohe Iraono Izasari, Natanaeli andrö, ono Zuara,
6 awö zato andrö khönia, ni'ofaya andrö, 54.400.
7 Ba mado Zebuloni, ba solohe Iraono Zebuloni, Eliabi andrö, ono Helono,
8 awö zato andrö khönia, ni'ofaya andrö, 57.400.
9 Dozi ni'ofaya andrö, si faböbö ba nahia olombaseŵa ba mado Yuda andrö, ngawawara andrö, ba 186.400: ya'ira zi so föna ba wofanö.

10 Ba tanö miraya, ba mandrera ba golombaseŵa ba mado Rubeno, ba ngawawara andrö, ba solohe Iraono Rubeno, Elisuri andrö, ono Zedeuri,
11 awö zato andrö khönia, ni'ofaya, 46.500.

12 Ba ba ngaira monaha mado Zimeoni, ba solohe iraono Zimeoni, Selumieli andrö, ono Zuri-Sada'i,
13 awö zato andrö khönia ni'ofaya, 59.300.
14 Ba mado Gado, ba solohe Iraono Gado, Eliazafi andrö, ono Regueli,
15 awö zato andrö khönia, ni'ofaya, 45.650.

16 Dozi ni'ofaya ba nahia olombaseŵa ba mado Rubeno, ba ngawawara andrö, ba 151.450; da'ö wanete zi so föna, ba wofanö.
17 Ba ose wama'ele'ö, olombaseŵa Nono Lewi, ba ba dödö golombaseŵa bö'ö andrö lafazaŵa ira; balazi heza nahiara mege, ba wamazaŵara ya'ira, ba nahania i'agö zamösana, dali mandrera khöra.

 Famöfö'ö nahia olombaseŵa mado Geferayi ba mado Dano 

II. 18 Ba mandrera ba golombaseŵa ba mado Geferayi, ba ngawawara andrö, ba tanö ba gaekhula tebe'e, ba solohe Iraono Geferayi, Elisama andrö, ono Gamihudi,
19 awö zato andrö khönia, ni'ofaya, 40.500.
20 Ba ba ngaira, ba mado Manase ba solohe Iraono Manase, Gamelieli andrö, ono Wedasuri,
21 awö zato andrö khönia, ni'ofaya andrö, 32.200.
22 Ba mado Mbeniyami ba solohe Iraono Mbeniyami, Abidano andrö, ono Gideono,
23 awö zato andrö khönia, ni'ofaya andrö, 35.400.
24 Dozi ni'ofaya, ba nahia olombaseŵa ba mado Geferayi, ba ngawawara andrö, ba no 108.100. Fanete zi dua bawa no mege da'ö, ba wofanö.
25 Ba mandrera ba golombaseŵa ba mado Dano, ba ngawawara andrö, ba tanö miyöu tebe'e, ba solohe Iraono Dano, Ahiezeri andrö, ono Ami-Sada'i,
26 awö zato andrö khönia, ni'ofaya andrö, 62.700.
27 Ba ba ngaira monaha mado Gaseri ba solohe Iraono Gaseri, Fagieli andrö, ono Okherana,
28 awö zato andrö khönia, ni'ofaya, 41.500.
29 Ba mado Nafetali, ba solohe iraono Nafetali, Ahira andrö, ono Genani,
30 awö zato andrö khönia, ni'ofaya andrö, 53.400.
31 Dozi ni'ofaya ba nahia olombaseŵa ba mado Dano, ba no 157.600. Da'ö zafuria, ba wofanö; dali mandrera andrö khöra.
32 Da'ö ni'ofaya andrö, Iraono Gizeraeli, ba niwara andrö; fa'ato ni'ofaya andrö, ba golombaseŵa, ba ngawawara andrö, ba no 603.550.
33 Ba Ono Lewi, ba lö'ö sa la'ofaya, lö lafao ba Ndraono Gizeraeli bö'ö, dali niŵa'ö Yehowa khö Moze.

34 Ba la'o'ö sibai Iraono Gizeraeli niŵa'ö Yehowa khö Moze wamaigi nahiara olombasewa, dali mandrera andrö khöra; ba si manö göi na lafazaŵa ira, dali niwara, ha ma'uwu ira.

Faza 3

Tehonogöi ere ndraono Ga'aroni 

I. 1 Ba da'e nga'ötö ndra A'aroni Moze, me luo fahuhuo Yehowa khö Moze, ba hili Zina'i.
2 Da'e döi ndraono Ga'aroni andrö: Nadabi, si a'a, ba Abihu; ba Eleazari ba Itamari.
3 Da'ö döi ndraono Ga'aroni andrö, töi gere andrö, nibayoini, nifo'ösi tanga, ena'ö lahalö-halö halöŵö gere.
4 Ba si mate föna Yehowa Nadabi ba Abihu, me la'ohe föna Yehowa galitö si tenga, ba danö si mate, ba gahe hili Zina'i; ba lö khöra ono matua. Ba Eleazari ba Itamari sa'ae zangai-ngai halöŵö gere, barö mbawa namara.

5 Ba humede Yehowa khö Moze, imane:
6 Hede ba mado Lewi, ohe khö Ga'aroni ere, ena'ö ngoni-ngoninia ira.
7 Ba ya'ira zangai-ngai hadia ia nihalö-halö khönia, ba ba zato fefu, föna nose wama'ele'ö; ya'ira zangai-ngai halöŵö ba nose.
8 Ba ba dangara tebe'e fefu wakake ba nose wama'ele'ö ba hadia ia ba Ndraono Gizeraeli; sangai-ngai halöŵö ba nose ira.
9 Öbe'e barö mbawa ndra A'aroni iraononia Nono Lewi, tana khönia manö nibe'e Ndraono Gizeraeli bö'ö.
10 Ba A'aroni ba iraononia, ba öfataro, ba wangai halöŵöra, halöŵö gere; niha bö'ö, si hatö'ö ya'ia, ba nibunu.

 Famöfögö Ono Lewi, ba hadia halöŵöra 

II. 11 Ba humede Yehowa khö Moze, imane:
12 Ya'odo zanutuyu ba Ndraono Gizeraeli bö'ö Ono Lewi andrö, salahi zi a'a bawa'atumbu, fefu, ba Ndraono Gizeraeli — si a'a ndraono khö ninara — ena'ö tana khögu Nono Lewi andrö.
13 Me no tana khögu fefu zi a'a ba wa'atumbu; me luo ubunu zi a'a nono fefu, ba danö Miserayi u'amoni'ö khögu fefu zi a'a ba wa'atumbu ba Ndraono Gizeraeli, ya'odo andre, Yehowa; he niha ba he urifö; tana khögu ira.

14 Ba humede Yehowa khö Moze, ba danö si mate, ba gahe hili Zina'i, imane:
15 Ofaya Nono Lewi andrö, ba ngafura ba ba watalifusöta khöra, dozi motöi matua, i'otarai zi sara wawa fa'ebua, ba si a'a moroi andrö, ö'ofaya, ya'ira.

16 Ba i'ofaya ira Moze, i'o'ö goroisa Yehowa andrö, dali niŵa'önia khönia.
17 Ba da'e döi ndraono Lewi andrö: Gereso ba Kahati ba Merari.
18 Ba töi ndraono Gereso, ba ngafura, ba Libeni ba Sime'i.
19 Ba iraono Gahati, ba ngafura, ba Ameramo ba Yesehari ba Heberona ba Uzieli.
20 Ba iraono Merari, ba ngafura, ba Maheli ba Musi. Da'ö nga'ötö Lewi ba ira amara.
21 Nga'ötö Gereso ndraono Libeni andrö ba iraono Zime'i. Nga'ötö ndraono Gereso da'ö.
22 Fa'ato ni'ofaya, ya'ira — dozi motöi matua, i'otarai zi sara waŵa fa'ebua ba si a'a moroi andrö — ba no 7.500.
23 Nga'ötö Gereso andrö, ba ba gero nose soso golombaseŵara, tanö ba gaekhula luo.
24 Ba högö ndraono Gereso andrö, ba Eliazafi, ono La'eli.
25 Ba halöŵö ndraono Gereso andrö ba nose wama'ele'ö, ba famaigi ösi nose, awö dufo sagö andrö ba balu-balu dufo sagö ba ba'a-ba'a mbawandruhö nose wama'ele'ö,
26 ba ba'a-ba'a golayama andrö ba ba'a-ba'a mbawa göli ba golayama, samasui ose, awö naha wame'e sumange, ba sinalinia — fabaya fefu hadia ia halöŵö ba da'ö.
27 Ba madou Gahati, ba ya'ia nga'ötö Ameramo andrö, awö nga'ötö Yesehari, awö nga'ötö Heberona, awö nga'ötö Uzieli. Da'ö nga'ötö ndraono Gahati.
28 Ba fa'atora — dozi motöi matua, i'otarai zi sara waŵa fa'ebua ba si a'a moroi andrö, ba no 8.600, si so halöŵö ba ni'amoni'ö andrö.
29 Ba nga'ötö ndraono Gahati andrö, ba ba ngai nose soso golombaseŵara, tanö miraya.
30 Ba högö nga'ötö ndraono Gahati andrö, ba Elisafa, ono Uzieli.
31 Ba halöŵöra, ba famaigi tawöla andrö ba meza ba naha wandru, awö naha wame'e sumange, awö wakake ni'amoni'ö andrö, ni'oguna'ö ba wangai-ngai halöŵö andrö, ba ba'a-ba'a andrö — fabaya fefu hadia ia halöŵö ba da'ö.
32 Ba högö zatua Nono Lewi andrö, ba Eleazari, ono Ga'aroni ere andrö, ya'ia mandru zangai halöŵö ba ni'amoni'ö.
33 Ba nga'ötö Merari, ba ya'ia ndraono Maheli andrö ba iraono Musi; da'ö nga'ötö Merari.
34 Ba fa'ato ni'ofaya, ya'ira — dozi motöi matua, i'otarai zi sara waŵa fa'ebua ba si a'a moroi andrö, ba no 6.200.
35 Ba högö nga'ötö Merari andrö, ba Surieli, ono Gabiha'ili, ba ba zi tambai nose soso golombaseŵa khöra, tanö miyöu.
36 Ba nibe'e ba danga ndraono Merari, ba ya'ia wafa [döla-döla] nose, awö lazi, awö daru nahe andrö, fabaya ahe, awö wakakenia fefu, fabaya fefu hadia ia halöŵö ba da'ö.
37 Ba baero ö, ba taru nahe ba golayama andrö, fasui, fabaya ahe ba taru-taru ba sinali.

38 Ba ba mbawa duasa nose, tanö miföna — föna nose wama'ele'ö, tanö ba gatumbukha luo, — ba olombaseŵa Moze, awö ndra A'aroni iraononia, sangai-ngai halöŵö andrö, ba ni'amoni'ö, hadia zoguna ba Ndraono Gizeraeli; ba niha bö'ö si hatö'ö ya'ia, ba nibunu.
39 Ba dozi ni'ofaya, Ono Lewi, ni'ofaya ndra Moze A'aroni, sawu-sawu, wolo'ö niŵa'ö Yehowa — dozi motöi matua, i'otarai zi sara waŵa fa'ebua ba si a'a moroi andrö, ba no 22.000.

 Tebe'e salahi zi a'a ndraono ba Ndraono Gizeraeli Nono Lewi 

III. 40 Ba imane Yehowa khö Moze: Ofaya fefu nono matua si a'a, ba Ndraono Gizeraeli, i'otarai zi sara waŵa fa'ebua ba si a'a moroi andrö ba tanö ba zura döira, ha wa'ato.
41 Ba Ono Lewi andrö öhalö khögu, khö Yehowa, salahi zi a'a ba wa'atumbu fefu, ba Ndraono Gizeraeli; ba urifö nono Lewi, ba öbe'e salahi zi a'a ba wa'atumbu ba gurifö Ndraono Gizeraeli [bö'ö].
42 Ba i'ofaya fefu zi a'a ba wa'atumbu ba Ndraono Gizeraeli Moze, dali niŵa'ö Yehowa khönia.
43 Ba fa'ato döi nono matua si a'a fefu, i'otarai zi sara waŵa fa'ebua ba si a'a moroi andrö, dozi ni'ofaya, ba no 22.273.

44 Ba humede Yehowa khö Moze, imane:
45 Ono Lewi halö salahi zi a'a ba wa'atumbu fefu, ba Ndraono Gizeraeli, ba urifö Nono Lewi, ba öbe'e salahi guriföra; ena'ö tana khögu Nono Lewi andrö; Yehowa ndra'odo.
46 Ba ba wananu si 273 andrö, si a'a ba wa'atumbu ba Ndraono Gizeraeli, sanalu'i fa'ato Nono Lewi,
47 ba lima rufia zamösa öŵa'ö; saga ni'amoni'ö ni'anulo'ö; samba sekeli [rufia] ba 20 gera.
48 Ba ana'a andrö, ba ba danga ndra A'aroni iraononia öbe'e, fananu zi töra andrö, ba khöra.

49 Ba iŵa'ö wananu andrö Moze ba zi töra andrö ba nibe'e fananu Ono Lewi.
50 Ba zi a'a ba wa'atumbu ba Ndraono Gizeraeli iŵa'ö, 1365 ba rufia, saga ni'amoni'ö.
51 Ba ibe'e ba danga ndra A'aroni iraononia wananu andrö Moze, dali li Yehowa, si mane niŵa'ö Yehowa khö Moze.

Faza 4

Halöŵö ndraono Gahati 

I. 1 Ba humede Yehowa khö ndra Moze A'aroni, imane:
2 Mi'ofaya ba Nono Lewi ha wa'ato ndraono Gahati, sawu-sawu, ba sambu-sambua watalifusöta,
3 i'otarai zi 30 fakhe ba si a'a moroi andrö, irugi zi 50 fakhe, dozi si möi ngoni-ngoni, sangai halöŵö ba nose wama'ele'ö.
4 Ba da'ö halöŵö ndraono Gahati andrö ba nose wama'ele'ö: famaigi ni'amoni'ö sibai andrö.

5 Ba na mifazaŵa ami ba zolombase ami, ba möi si bakha ndra A'aroni iraononia, lahalö tou mba'a-ba'a andrö ba labe'e balu-balu dawöla zura goroisa.
6 Ba labe'e na dufo uli guaza mina ba ba dete da'ö labologö lembe sadölö ungu sowu waru-waru, ba labe'e hea-hea andrö.
7 Ba meza roti nifaigi-faigi andrö, ba labalugö lembe ungu sowu waru-waru ba labe'e yaŵa mako ba figa ba mako wamadu andrö, awö gundri, soguna ba zumange nibadu, ba yaso göi yaŵa roti andrö, ni'ali-ali.
8 Ba da'ö fefu, ba nibalugö lembe kirimisi, ba balu-balu da'ö, ba tufa uli guaza mina; awena dania labe'e hea-heania.
9 Ba lahalö na lembe ungu sowu waru-waru, ba labe'e balu-balu naha wandru andrö, fabaya fandru ba guti wandru ba gali andrö, awö naha wanikha khönia fefu, soguna ba wangehao ya'ia.
10 Ba la'olohuni ia — fabaya fakakenia fefu — lohu-lohu uli guaza mina, ba labe'e ba hea-hea.
11 Ba naha wame'e sumange andrö ana'a, ba labalugö lembe ungu sowu waru-waru, ba latötöwui tufo uli guaza mina, ba labe'e hea-heania.
12 Ba lahalö fefu wakake soguna ba halöŵö andrö, nifakefake ba wangai-ngai halöŵö andrö ba ni'amoni'ö, ba la'olohuni lembe ungu sowu waru-waru; ba latötöwui tufo uli guaza mina, ba labe'e ba hea-hea.
13 Ba lahaogö naha wame'e sumange, laheta nawu, ba labe'e balu-balunia lembe ungu soyo.
14 Ba ba dete da'ö labe'e wakake andrö, fefu, nifakefake ba wangai-ngai halöŵö ba khönia, gali andrö ba garafu ba sundru-sundru ba figa, fefu wakake ba naha wame'e sumange; ba latötöwui ia tufo uli guaza mina, ba labe'e hea-heania.

15 Ba na no mo'ahonoa khö Ga'aroni ba ba ndraononia wangolohuni ngawalö andrö fefu, ni'amoni'ö fefu, na lafazaŵa ira sato, ba ndra mufa'aso ira iraono Gahati andrö, ba wamahea; ba lö tola lababaya ni'amoni'ö andrö, fa böi mate ira.
16 Ba ba danga Geleazari, ono Ga'aroni ere, ba tebe'e wanikha wandru ba samohua andrö nitunutunu ba sumange ni'a andrö, sero ma'ökhö ba fanikha famayoini andrö, fabaya famaigi ose ma'afefu, awö nösinia fefu, hadia ia ngawalö ni'amoni'ö ba fakake andrö khönia.

17 Ba humede Yehowa khö ndra Moze A'aroni, imane:
18 Böi mibe'e nihori nga'ötö Gahati andrö, ba Nono Lewi.
19 Mimane wamaigi, ya'ira, ena'ö auri ira ba ni'amoni'ö sibai andrö — Möi bakha ndra A'aroni iraononia ba lafataro ba halöŵönia zamösana, hadia nihalö ba hadia ni'ohe.
20 Ba böi möi ira bakha, ba wamaigi ni'amoni'ö andrö, he ha mamö'i hörö wa'ara, fa böi mate ira.

 Halöŵö ndraono Gereso 

II. 21 Ba humede Yehowa khö Moze, imane:
22 Ofaya göi wa'ato ndraono Gereso, sambu-sambua watalifusöta ba sawu-sawu,
23 i'otarai zi 30 fakhe ba si a'a moroi andrö, irege zi 50 fakhe ö'ofaya, dozi si möi ba halöŵö andrö, ba wangai-ngai hadia ia ba nose wama'ele'ö.

24 Ba da'ö halöŵö nga'ötö Gereso andrö — nihalöra ba ni'ohera:
25 Ni'ohera, ba kulambu nose andrö ba ose wama'ele'ö, sagönia andrö, awö dufo uli guaza mina, balu-balunia ba ba'a-ba'a mbawandruhö nose wama'ele'ö.
26 Ba ba'a-ba'a ba golayama ba ba'a-ba'a mbawa göli ba golayama, samasui ose, awö naha wame'e sumange, fabaya sinali andrö khönia ba fakake fefu, si faböbö ba da'ö nihalöra, ba fefu hadia ia halöŵö ba da'ö, ba halöŵöra da'ö.
27 Dali niŵa'ö ndra A'aroni iraononia khöra ba halöŵöra andrö, ba ni'ohera andrö fefu ba ba nihalö-halöra fefu; ba fefu hadia ia norora, ba mituturu khöra, mitötöi döi.

28 Da'ö halöŵö nga'ötö ndraono Gereso andrö, ba nose wama'ele'ö; ba mandrura ba halöŵöra, ba Itamari, ono Ga'aroni ere andrö.

 Halöŵö ndraono Merari 

III. 29 Ba iraono Merari, ba ö'ofaya göi, sawu-sawu ba sambu-sambua watalifusöta,
30 i'otarai zi 30 fakhe ba si a'a moroi andrö, irege zi 50 fakhe, ö'ofaya, dozi si möi ba halöwö andrö, sangai-ngai nihalö-halö andrö ba nose wame'ele'ö.

31 Ba da'ö ni'ohera, da'ö fefu nibe'e ba dangara, föfö nose wama'ele'ö: Fafa [döla-döla] nose ba lazi ba taru nahe, fabaya ahe;
32 ba taru nahe ba golayama fasui, fabaya ahe ba taru-taru ba sinali, awö wakakenia fefu, awö nihalö-halö ba da'ö, fefu; ba fakake andrö, norora, ba mituturu khöra, mitötöi döi.

33 Da'ö halöŵö nga'ötö ndraono Merari andrö, nihalö-halöra ba nose wama'ele'ö, barö mbawa Gitamari andrö, ono Ga'aroni ere.

 Fangofaya Ono Lewi, si tola mangai halöŵö 

IV. 34 Ba la'ofaya ndraono Gahati ira Moze A'aroni ba satua mbanua, sawu-sawu ba sambu-sambua watalifusöta,
35 i'otarai zi 30 fakhe ba si a'a moroi andrö, irege zi 50 fakhe, dozi si möi ba halöŵö andrö, ba nihalö-halö ba nose wama'ele'ö.
36 Ba fa'ato ni'ofaya andrö, sawu-sawu, ba no 2.750.
37 Da'ö ni'ofaya nga'ötö Gahati, dozi si so halöŵö ba nose wama'ele'ö, ni'ofaya ndra Moze A'aroni, dali ni'oroi'ö Yehowa khö Moze.

38 Ba ba ni'ofaya iraono Gereso, sawu-sawu ba sambu-sambua watalifusöta,
39 i'otarai zi 30 fakhe ba si a'a moroi andrö, irege zi 50 fakhe, dozi si möi ba halöŵö andrö, ba nihalö-halö ba nose wama'ele'ö, ba fa'ato ni'ofaya,
40 sawu-sawu ba sambu-sambua watalifusota, ba no 2.630.
41 Da'ö ni'ofaya nga'ötö ndraono Gereso, dozi si so halöŵö ba nose wama'ele'ö, ni'ofaya ndra Moze A'aroni, dali goroisa Yehowa.
42 Ba ba ni'ofaya nga'ötö ndraono Merari, sawu-sawu ba sambu-sambua watalifusöta,
43 i'otarai zi 30 fakhe ba si a'a moroi andrö, irege zi 50 fakhe, dozi si möi ba halöŵö andrö, ba nihalö-halö ba nose wama'ele'ö,
44 ba fa'atö ni'ofaya andrö, sawu-sawu, ba no 3.200.

45 Da'ö ni'ofaya andrö, nga'ötö ndraono Merari, ni'ofaya ndra Moze A'aroni, dali ni'oroi'ö Yehowa khö Moze.
46 Ba ba ni'ofaya andrö fefu, ni'ofaya ndra Moze A'aroni ba satua Ndraono Gizeraeli, Ono Lewi sawu-sawu ba sambu-sambua watalifusöta,
47 i'otarai zi 30 fakhe ba si a'a moroi andrö, irege zi 50 fakhe, si möi ba wangai halöŵö andrö, ba nose wama'ele'ö ba ba halöŵö fonoro andrö,
48 fa'ato ni'ofaya andrö khöra, ba no 8.580.

49 Ba lafataro ba halöŵönia zamösana — Moze zamaigi — dali goroisa Yehowa, hadia halöŵöra, hadia norora, ni'ofayania andrö, dali niŵa'ö Yehowa khö Moze.

Faza 5

Niheta ba golombaseŵa zi ra'iö 

I. 1 Ba humede Yehowa khö Moze, imane:
2 Ŵa'ö ba Ndraono Gizeraeli, laheta ba golombaseŵa dozi si no göna bou auri ba si so si hulö zonana, ba dozi si no ra'iö, me no lababaya mboto zi mate.
3 He iramatua, ba he ira alawe, ba ni'ohe baero, fa böi ra'iö nahiara labe'e, me no ya'odo zi soso ba khöra.

4 Ba la'o'ö da'ö Iraono Gizeraeli, la'ohe baero golombaseŵa, dali niŵa'ö Yehowa khö Moze, si manö wolau Ndraono Gizeraeli.

 Nisalahini zinagö 

II. 5 Ba humede Yehowa khö Moze, imane:
6 Ŵa'ö ba Ndraono Gizeraeli: Na lafazökhi horö, he iramatua, ba he ira alawe, horö nifazökhizökhi niha, na lalimo Yehowa, ba na tobali mo'ömö niha si manö,
7 ba ndra mu'ombakha'ö horö andrö, nifazökhira, ba la'ali zinagöra andrö, böi ambö, ba sambua ni'olima wa'ebuania lanönö, ba ba nilimora labe'e.
8 Ba na lö sahatö ba da'ö, ba nibe'e ogauta andrö ena'ö, ba khö Yehowa möi gogauta andrö nibe'e, tana ba gere, lö lai mbiri-biri si matua andrö, fangatulö, nibe'e ba wangatulö ya'ia.
9 Ba fefu zi no amaedola wegero andrö, föfö game'ela Ndraono Gizeraeli andrö, ni'amoni'ö, fefu, ni'ohera khö gere, ba tana khönia.
10 Fefu hadia ia ni'amoni'ö niha, ba khönia; hadia ia nibe'e niha khö gere, ba no khönia.

 Folohe ba duna na so ndra'alawe niŵa'ö sohorö 

III. 11 Ba humede Yehowa khö Moze, imane:
12 Hede ba Ndraono Gizeraeli, ömane khöra: Na mosala ndronga niha, na ilimo ia,
13 na so zorudu khönia [niha bö'ö] ba na lö irongo sodonga ya'ia, na lö teboka, he ŵa'ae no rai'ö ia ibe'e, ba na lö'ö göi si so ba mbörö, na lö mura'u baewawö,
14 ba na tesao khönia wa'olohu, na oloho ia ba khö ndrongania, me no ra'iö ia ibe'e — ma na tesao khönia wa'olohu, fa olohu ia ba khö ndrongania, he ŵa'ae lö si ra'iö ia —
15 ba yamu'ohe khö gere ndrongania niha da'ö, ba i'olohe'ö sumange andrö, niŵa'ö, nibe'e, ba khönia andrö: sadumba hamo gandru, ba lö tola ilau yaŵa wanikha, ba he kumöyö, ba lö tola ilau. Me no sumange ni'a, ba wa'olohu, sumange ni'a fama'ele'ö, famokai horö.

16 Ba yamufa'aso ia [ndra'alawe andrö] ere, yamube'e föna Yehowa.

17 Ba ihalö nidanö ni'amoni'ö ere, ba nahia tanö; ba tanö ma'ifu ihalö ere, tou, baose, ba ilau ba nidanö andrö.
18 Ba ibe'e föna Yehowa ndra'alawe andrö ere, idudugö mbunia ba ibe'e ba dangania zumange ni'a andrö, sumange fama'ele'ö — no sumange ni'a, ba wa'olohu; ba idanö safeto andrö, idanö fangelifi, ba i'ohe tangania ere.
19 Ba idöni ba duna ndra'alawe ere, imane khönia: Na lö sorudu khöu niha, na lö si sala ndra'ugö ba na tenga si ra'iö ndra'ugö ba na lö horöu khö ndrongau, ba böi yatobali famunumö nidanö safeto andre, idanö fangelifi.
20 Ba na no atö mosala ndra'ugö, na so horöu khö ndrongau, na no ra'iö ndra'ugö öbe'e, na no urudu khöu niha bö'ö, baero ndrongau —
21 (ba yamube'e ba hölu ndra'alawe andrö ere, ba hölu fangelifi, imane ba ndra'alawe andrö ere:) Yamube'e ni'elifi ndra'ugö Yehowa, ba niwami; yamube'e Yehowa ariri zolamö ba abao dalumö;
22 ba yamutörö mbetu'au idanö fangelifi andre, ena'ö abao dalumö ba ena'ö ariri zolamö! Ba imane dania ira alawe: Yaduhu! Yaduhu!

23 Ba itanö ba zura wangelifi andrö ere, ba isasai ba nidanö safeto andrö,
24 ba ifabadugö ba ndra'alawe andrö nidanö safeto andrö, idanö fangelifi, ena'ö itörö dalunia idanö fangelifi andrö ba ena'ö afeto khönia.
25 Ba ihalö sa'ae ba danga ndra'alawe zumange ni'a andrö ere, sumange ba wa'olohu andrö; ihahae zumange ni'a andrö föna Yehowa, ba i'ohe ba naha wame'e sumange.
26 Ba ihalö zi sadane ere, föfö zumange ni'a andrö, ihalö samohua, nibe'e, föfönia, ba itunu ba naha wame'e sumange; aefa da'ö, ba ifabadugö ba ndra'alawe andrö nidanö andrö.

27 Ba na no ifabadugö khönia nidanö, ba na si ra'iö ia, na no ilimo ndrongania, ba itörö dalunia idanö fangelifi andrö, ba tobali afeto khönia: abao dania dalunia ba ariri zolania, ba ni'elifi ndra'alawe andrö na niwara.
28 Ba na tenga si ra'iö ndra'alawe andrö, na lö fa'ara'iönia, ba lö göna ia hadia ia, ba tola manabina ia.

29 Da'ö gamakhoita ba wa'olohu. Na mosala ndra'alawe, na so horönia khö ndrongania, na si ra'iö ia,
30 ba ma zui na tesao wa'olohu ba ndramatua, na olohu ia ba khö ndrongania, ba yamu'ohe föna Yehowa ndra'alawe andrö, ba yamufatörö khönia nifakhoi andrö, fefu.

31 Ba iramatua andrö, ba si lö horö; ba ira alawe si manö ba ilu'i horönia.

Faza 6

I. Amakhoita ba ni'amoni'ö khö Lowalangi 

1 Ba humede Yehowa khö Moze, imane:
2 Hede ba Ndraono Gizeraeli, ömane khöra:

Na so ndramatua, ba ma ira alawe, sedöna mamabu'u ya'ia khö Lowalangi, na i'amoni'ö ia khö Yehowa,
3 ba lö tola ibadu nagu ba hadia ia nibadu si mabu niha; ba he na no mubali'ö nirö aisö (zuka) ba lö tola ibadu; fefu hadia ia, na ösi mbua nagu mböröta, ba lö tola ibadu, ba bua nagu, he sauri, ba he ni'oköli'ö, ba lö tola i'a.
4 Götö ni'amoni'ö ia, ba lö töla i'a hadia ia nihalö ba nagu, he hunö, ba he uli.

5 Götö wa'ara, nifabu'unia ya'ia ni'amoni'ö ba lö tola itörö högönia fanöŵö. Irege no numalö götö nifabu'unia ya'ia, ba ni'amoni'ö ia laŵa'ö; bunia, ba ifotuwu.

6 Götö wa'ara nifabu'unia ya'ia khö Yehowa, ba lö tola möi ia ba zi mate.
7 Na mate namania, ba ma inania, ba ma talifusönia matua, ba ma talifusönia alawe, ba lö tola ihalö fa'ara'iönia, me no tohare khönia we'amoni'ö andrö khö Lowalanginia.
8 Götö we'amoni'ö andrö khönia, ba ni'amoni'ö khö Yehowa ia.

9 Ba na so zi mate, si lö mudöna-döna, ba zi so ia, na ra'iö ba zi manö högönia andrö, si no mu'amoni'ö, ibe'e, ba itöwö mbunia; na luo si fitu itöwö.
10 Ba na luo si ŵalu, ba dombua i'ohe fune ba ma ono marafadi, dombua, i'ohe khö gere, ba zinga mbawandruhö nose wama'ele'ö.

11 Ba ibe'e sumange fameta horö zi sambua ere, ba sumange nitunu zi sambua, ifaigi khönia wangatulö ba da'ö, me no mosala ia ba zi mate andrö; ba na luo da'ö, ba ifuli ni'amoni'ö högönia iŵa'ö,
12 ba ifuli i'amoni'ö ia khö Yehowa fa'ara nifabu'unia [föna], ba ono mbiri-biri si döfi fa'ebua i'ohe sumange ogauta; ba tobali si lö mu'erai zi no numalö irege da'ö, me no ra'iö we'amoni'ö andrö khönia.

13 Ba da'ö gamakhoita ba ni'amoni'ö khö Lowalangi: na no ahöwö götö we'amoni'ö andrö, nifabu'unia, ba la'ohe ia ba zinga mbawandruhö nose wama'ele'ö.

14 Ba sumange nibe'enia khö Yehowa, ba ono mbiri-biri si lö si sala, si döfi fa'ebua, sumange nitunu, ba ono mbiri-biri si alawe, si lö si sala, si döfi fa'ebua, sumange fameta horö, ba biri-biri si matua, si lö si sala, sumange fangorifi.
15 Ba baero ö, ba samba kude kue si lö mu'aisöni, hamo si sökhi, nifaruka fanikha ba kue sanifi, nigule'ö fanikha, ba sumange ni'a andrö ba sumange nibadu, si faböbö ba da'ö.

16 Ba i'ohe föna Yehowa ere, ba i'asiwai khönia zumange fameta horö ba sumange nitunu.
17 Ba biri-biri si matua andrö, ba i'asiwai sumange Yehowa, sumange fangorifi, awö gude andrö, si so si lö mu'aisöni; ba he sumange ni'a ba sumange nibadu andrö, ba i'asiwai khönia ere.

18 Ba yamutöwö sa'ae mbunia, ba högönia ni'amoni'ö, niha andrö, ni'amoni'ö khö Lowalangi, ba da'ö, föna mbawandruhö nose wama'ele'ö, ba yamuhalö mbunia andrö, ni'amoni'ö, yamutibo'ö ba galitö zumange andrö, ba galitö zumange fangorifi andrö.

19 Aefa da'ö, ba ihalö ere da'io mbiri-biri si matua andrö, si no murino, ba sagörö kue si lö mu'aisöni ba gude no mege ba sagörö kue sanifi, si lö mu'aisöni, ba ibe'e ba danga ni'amoni'ö andrö, na no itöwö mbunia andrö, ni'amoni'ö.
20 Ba ihahae ere föna Yehowa nihahae; tana khö gere ia, ame'ela ni'amoni'ö, lö lai nosu andrö, nihahae ba faha andrö, fegero andrö. Awena tola ibadu nagu niha ni'amoni'ö andrö.

21 Da'ö gamakhoita ba ni'amoni'ö andrö, si no mamabu'u ya'ia — hadia gömönia ba Lowalangi, ba we'amoni'ö ya'ia andrö, lö lai zi tola ibe'e na [baero ö]. Ömö ba gamabu'ula li andrö, me ifabu'u ia, ba itörö, dali gamakhoita andrö, ba we'amoni'ö andrö khönia.

 II. Famahowu'ö gere niha sato 

22 Ba humede Yehowa khö Moze, imane:
23 Hede khö ndra A'aroni iraononia, ömane: Na mifahowu'ö Ndraono Gizeraeli, ba mimane khöra:

24 Yamufahowu'ö ndra'ugö Yehowa, yamurorogö ndra'ugö!
25 Yamufohaga mbawania khöu Yehowa, yamu'ebua'ö dödönia khöu!
26 Yamufalemba hörönia khöu Yehowa, yamube'e wa'ohahau dödö khöu!

27 Ndramube'e tohare ba Ndraono Gizeraeli döigu, ba ya'odo zamahowu'ö ya'ira.

Faza 7

I. Sumange nibe'e zatua Ndraono Gizeraeli ba we'amoni'ö ose wama'ele'ö 

1 Ba me no awai ifa'anö nose andrö Moze ba me no ibayoini ba me no i'amoni'ö, awö wakake khönia fefu, ba me no ibayoini göi naha wame'e sumange ba me no i'amoni'ö, awö wakake khönia fefu,
2 ba la'ohe zumange satua Ndraono Gizeraeli, högö madora andrö — salaŵa ganara andrö, satua ni'ofaya no.

3 Ni'ohera khö Yehowa, ame'elara, ba önö gureta nifosagö, ba felendrua nono zawi — daru-darua zalaŵa, ba sambu-sambua kureta ba sara nono zawi zamösa; da'ö la'ohe föna nose.

4 Ba imane Yehowa khö Moze:
5 Tema khöra, ena'ö te'oguna'ö ba nilau andrö, ba nose wama'ele'ö; ba ba danga Nono Lewi öbe'e, öfaigi hadia zoguna ba halöŵö zamösana.

6 Ba itema Moze gureta andrö, awö nono zawi ba ibe'e ba danga Nono Lewi.
7 Dombua gureta ba öfa nono zawi ibe'e ba danga ndraono Gereso, balazi hadia zoguna ba halöŵöra.
8 Ba öfa gureta ba ŵalu nono zawi ibe'e ba danga ndraono Merari, balazi hadia zoguna ba halöŵöra, barö mbawa Gitamari andrö, ono Ga'aroni ere.
9 Ba ba ndraono Gahati, ba lö'ö, me solohe ni'amoni'ö [sibai] andrö ira; ni'osa'ö da'ö.

10 Ba la'ohe salaŵa game'ela ba we'amoni'ö naha wame'e sumange, me luo tebayoini ia; föna naha wame'e sumange labe'e zumange andrö khöra salaŵa.

11 Ba imane Yehowa khö Moze: Samösa ma'ökhö ndramube'e salaŵa zumange andrö khöra, ba we'amoni'ö naha wame'e sumange.

 II. Nibe'e zamösana högö mado andrö, si felendrua, buala 

12 Ba si börötaigö mame'e sumange khönia, ba Nahaso, ono Gaminadabi, mado Yuda.
13 Ba sumange andrö khönia, ba mako firö, 130 rufia fanulo, ba figa sebua, firö, 70 rufia fanulo ba zaga ni'amoni'ö, faoma nifo'ösi hamo si sökhi, nifaruka fanikha, sumange ni'a, ba sambua wiga ana'a,
14 10 rufia fanulo, nifo'ösi samohua nitunu, ba sara nono zawi,
15 si matua, ba sageu mbiri-biri si matua, ba sara nono mbiri-biri, si matua, si döfi fa'ebua, sumange nitunu, ba sageu nambi si matua,
16 sumange fameta horö;
17 ba sumange fangorifi, ba dua rozi nono zawi, ba lima nga'eu mbiri-biri si matua ba lima nga'eu nambi si matua, ba lima rozi nono mbiri-biri, si matua, si döfi fa'ebua. Da'ö game'ela Nahaso andrö, ono Gaminadabi.

18 Ba mahemolu ö, ba Natana'eli, ono Zuara, salaŵa mado Izasari. 
19–23 Ba sumange khönia ba mako firö, 130 rufia fanulo, ba si manö sa'ae, si mane khö Nahaso no mege. Da'ö game'ela Natana'eli andrö, ono Zuara.

24 Ba me luo si tölu, ba salaŵa Ndraono Zebuloni, Eliabi andrö, ono Helono.
25–29 Ba sumange khönia, ba mako firö, ba si manö sa'ae, si mane khö Nahaso no mege. Da'ö game'ela Geliabi andrö, ono Helono.

30 Ba me luo si öfa, ba salaŵa Ndraono Rubeno, Elisuri andrö, ono Zedeuri.
31–35 Ba sumange khönia, ba mako firö, ba si manö sa'ae, si mane khö Nahaso no mege. Da'ö game'ela Gelisuri andrö, ono Zedeuri.

36 Ba me luo si lima, ba salaŵa Ndraono Zimeoni, Selumieli andrö, ono Zuri-Sada'i.
37–41 Ba sumange khönia, ba mako firö, ba si manö sa'ae, si mane khö Nahaso no mege. Da'ö game'ela Zelumieli andrö, ono Zuri-Sada'i.

42 Ba me luo si önö, ba salaŵa Ndraono Gado, Eliazafi andrö, ono Degueli.
43–47 Ba sumange khönia, ba mako firö, ba si manö sa'ae, si mane khö Nahaso no mege. Da'ö game'ela Geliazafi andrö, ono Degueli.

48 Ba me luo si fitu, ba salaŵa Ndraono Geferayi, Eliazama andrö, ono Gamihudi.
49–53 Ba sumange khönia, ba mako firö, ba si manö sa'ae, si mane khö Nahaso no mege. Da'ö game'ela Geliazama andrö, ono Gamihudi.

54 Ba me luo si ŵalu, ba salaŵa Ndraono Manase, Gamelieli andrö, ono Wedasuri.
55–59 Ba sumange khönia, ba mako firö, ba si manö sa'ae, si mane khö Nahaso no mege. Da'ö game'ela Gamelieli andrö, ono Wedasuri.

60 Ba me luo si siŵa, ba salaŵa Ndraono Mbeniyami, Abidano andrö, ono Gideono.
61–65 Ba sumange khönia, ba mako firö, ba si manö sa'ae, si mane khö Nahaso no mege. Da'ö game'ela Gabidano andrö, ono Gideono.

66 Ba me luo si fulu, ba salaŵa Ndraono Dano, Ahiezeri andrö, ono Ami-Sada'i.
67–71 Ba sumange khönia, ba mako firö, ba si manö sa'ae, si mane khö Nahaso no mege. Da'ö game'ela Gahiezeri andrö, ono Ami-Sada'i.

72 Ba me luo si felezara, ba salaŵa Ndraono Gaseri, Fagieli andrö, ono Okherana.
73–77 Ba sumange khönia, ba mako firö, ba si manö sa'ae, si mane khö Nahaso no mege. Da'ö game'ela Wagieli andrö, ono Okherana.

78 Be me luo si felendrua, ba salaŵa Ndraono Nafetali, Ahira andrö, ono Genani.
79–83Ba sumange khönia, ba mako firö, ba si manö sa'ae, si mane khö Nahaso no mege. Da'ö game'ela Gahira andrö, ono Genani.

 III. Orudua nibe'e andrö fefu 

84 Da'ö we'amoni'ö naha wame'e sumange andrö, me luo tebayoini ia, nibe'e zalaŵa Ndraono Gizeraeli: 12 mako firö ba 12 wiga sebua firö ba 12 wiga ana'a; sambu-sambua mako,
85 ba 130 rufia fanulo, ba sambu-sambua figa sebua, ba 70 rufia; firö gama-gama andrö fefu, ba 2400 rufia fanulo, ba zaga ni'amoni'ö.
86 Felendrua wiga ana'a, nifo'ösi samohua nitunu; sambu-sambua figa ba 10 rufia fanulo, ba zaga ni'amoni'ö; ana'a wiga andrö fefu, ba 120 rufia fanulo.
87 Ba sawi fefu, sumange nitunu, ba 12 nono zawi; ba 12 mbiri-biri si matua, ba 12 rozi nono mbiri-biri, si matua, si döfi fa'ebua, awö zumange ni'a andrö, nifao ba da'ö, ba 12 nambi si matua, sumange fameta horö.
88 Ba fefu zawi, sumange fangandrö saoha gölö, ba 24 nono zawi; ba 60 mbiri-biri si matua, ba 60 nambi si matua, ba 60 rozi nono mbiri-biri, si matua, si döfi fa'ebua.

Da'ö we'amoni'ö naha wame'e sumange andrö, me no tebayoini ia.

89 Ba na möi bakha Moze ba nose wama'ele'ö, fahuhuo khö Yehowa, ba irongo linia khönia, moroi ba lagö-lagö andrö, ba dete dawöla zura goroisa, moroi ba naha andrö ba gotalua gerubi andrö, si dombua; si manö wehedenia khönia.

Faza 8

I. Fangehao fandru, ba naha wandru yaŵa 

1 Ba humede Yehowa khö Moze, imane:
2 Hede khö Ga'aroni, ba ömane khönia: Na öbe'e ba naha wandru wandru andrö, ba miföna naha wandru haga wandru andrö, si fitu, öbe'e.

3 Ba i'o'ö da'ö A'aroni; tanö föna ba naha wandru ibe'e wandru andrö, dali niŵa'ö Yehowa khö Mose.

4 Ba naha wandru andrö, ba no ana'a niböbözi mege, wamazökhi ya'ia; he tölania, ba he bunga andrö khönia, oi ana'a niböbözi, dali wamaedo andrö, ni'oroma'ö Yehowa khö Moze, si manö ifazökhi naha wandru andrö.

 II. Fangehao Ono Lewi 

5 Ba humede Yehowa khö Moze, imane:
6 Tutuyu Nono Lewi ba Ndraono Gizeraeli bö'ö, ba haogö ira.
7 Ömane khöra, wangehao ya'ira: Ötefe ira idanö fameta horö, ba latöŵö mbura, ma'asageu ya'ira, lababago nukhara ba lahaogö ira.

8 Ba lahalö nono zawi, si matua, awö zumange ni'a, si faböbö ba da'ö — hamo si sökhi nifaruka fanikha — ba ya'ugö, ba sara tö öhalö ono zawi, si matua, sumange fameta horö.

9 Ba öfa'aso nono Lewi föna nose wama'ele'ö ba öfalukha'ö zato Ndraono Gizeraeli fefu.
10 Awena dania muhede'ö ba nono Lewi, föna Yehowa ba latufa tangara Nono Lewi Iraono Gizeraeli.

11 Ba ihahae Nono Lewi A'aroni, föna Yehowa, sumange nihahae, nibe'e Ndraono Gizeraeli, ena'ö lahalö-halö halöŵö andrö khö Yehowa.
12 Ba Ono Lewi, ba latufa tangara högö nono zawi andrö, ba ö'asiwai, si sara, ba sumange fameta horö, ba si sara, ba sumange nitunu khö Yehowa, ba wameta sala Nono Lewi.

13 Ba ö'ohe khö ndra A'aroni iraononia Nono Lewi, ba öhahae ira sumange nihahae khö Yehowa.
14 Ba ö'oniagö Nono Lewi ba Ndraono Gizeraeli, ena'ö tana khögu Nono Lewi andrö.
15 Ba aefa da'ö, ba hana na möi bakha Nono Lewi, ba wangai halöŵö ba nose wama'ele'ö; ömanö wangehao ya'ira ba öhahae sumange nihahae.

16 Buala Ndraono Gizeraeli khögu manö sa'ae ira, salahi zi a'a ba wa'atumbu, fefu, si a'a ndraono ba Ndraono Gizeraeli fefu, wa no uhalö ira khögu.
17 Me no khögu fefu zi a'a ba wa'atumbu, ba Ndraono Gizeraeli, he ba niha, ba he ba gurifö. Me luo ubunu no zi a'a ba wa'atumbu ba danö Miserayi u'amoni'ö ira khögu.
18 Ba no uhalö Nono Lewi, salahi zi a'a andrö, fefu, ba Ndraono Gizeraeli.
19 Ba no ube'e tana khö ndra A'aroni iraononia Nono Lewi andrö nitutuyu ba Ndraono Gizeraeli, ena'ö lahalö-halö halöŵö andrö ba nose wama'ele'ö, soguna ba Ndraono Gizeraeli, ba ena'ö ba'a-ba'a Ndraono Gizeraeli ira, fa lö göna famakao Ndraono Gizeraeli, na lahatö'ö ena'ö ira ba ni'amoni'ö andrö.

20 Ba lamanö ba Nono Lewi andrö ira Moze A'aroni ba sato Ndraono Gizeraeli fefu; la'o'ö sibai niŵa'ö Yehowa khö Moze, ba Nono Lewi andrö; si manö wolau Ndraono Gizeraeli khöra.

21 Ba lafabeta'ö horöra Ono Lewi, ba lababago nukhara; ba ihahae ira A'aroni sumange nihahae, ba ifaigi khöra wangatulö, ba wangehao ya'ira.
22 Ba aefa da'ö, ba möi bakha ba nose Nono Lewi, ba wangai halöŵöra ba nose wama'ele'ö, barö mbawa ndra A'aroni iraononia; dali niŵa'ö Yehowa khö Moze ba Nono Lewi andrö; si manö wolaura khöra.

 III. Ha me uga fakhe ira na labörögö we'amöi ba halöŵöra 

23 Ba humede Yehowa khö Moze, imane:
24 Da'ö ia, ba Nono Lewi andrö: Na 25 fakhe ia ba ma si a'a moroi andrö, ba lafataro ia, ba wanolo ba halöŵö andrö, ba nose wama'ele'ö.
25 Ba na 50 fakhe ia, ba aefa ia ba halöŵö; alakha lö'ö sa'ae mohalöŵö.
26 Ba hana na möi ia tohu-tohu danga dalifusönia ba nose wama'ele'ö, ba wangai halöŵö andrö; ba si ndruhu halöŵö, ba lö'ö sa'ae ihalö. Si manö wolaumö ba Nono Lewi andrö, ba halöŵöra andrö.

Faza 9

I. He wisa wolau owasa fasa 

1 Ba humede Yehowa khö Moze, ba danö si mate, ba gahe hili Zina'i, me döfi si dua, aefa aheta ira ba danö Miserayi, me baŵa si föföna, imane:

2 Böi zi lö lalau gowasa fasa Iraono Gizeraeli, na baŵania.
3 Ba zi meweleöfa ba baŵa da'e lalau, na bongibongi, ba ginötönia; mi'o'ö nifakhoi fefu, awö nihonogöi ba khönia, wolau ya'ia.
4 Ba iŵa'ö Moze ba Ndraono Gizeraeli, lalau wasa andrö.

5 Ba lalau wasa ba mbaŵa si föföna andrö, ba zi meweleöfa, me bongi-bongi, ba danö si mate, ba gahe hili Zina'i; la'o'ö sibai niŵa'ö Yehowa khö Moze; si manö wolau Ndraono Gizeraeli.

 II. He wisa zi tebai fao 

6 Ba so niha si no ra'iö ba zi mate, ba tobali tebai lalau wasa, me luo da'ö. Ba möi ira khö ndra Moze A'aroni, me luo da'ö,
7 lamane khönia: No ra'iö ndra'aga ba zi mate, ba hana wa te'ambösi ndra'aga, me tebai ba ginötönia mabe'e zumange andrö khö Yehowa, awö Ndraono Gizeraeli bö'ö?

8 Ba imane khöra Moze: Mibase'ö, da'ufondrondrongo ua, hadia niŵa'ö Yehowa ba khömi andrö.

9 Ba humede Yehowa khö Moze, imane:
10Ŵa'ö ba Ndraono Gizeraeli: Na so, ha niha ia, ba khömi, ba ma ba nga'ötömi dania, zi no ra'iö ba zi mate, ba ma si no mofanö mukoli, ba ilau zui wasa khö Yehowa.
11 Ba mbaŵa si dua, ba zi meweleöfa, na bongi-bongi, lalau, lafo'awö roti si lö mu'aisöni ba gule-gule safeto, wemanga ya'ia.
12 Lö tola lasaigö hadia ia, irege mahemolu, ba sara töla lö tola lafatö khönia; la'o'ö fefu nifakhoi ba wolau fasa andrö, wolau ya'ia.

13 Ba si lö fa'ara'iö ba si tenga si möi mukoli, ba na lö ilau wasa, ba nise'e ia a niwara, me no lö nibe'enia sumange andrö khö Yehowa, me inötönia, no tohare khönia horö ibe'e niha si manö.

14 Ba na so ba khömi niha bö'ö, ba na ilau wasa khö Yehowa, ba dali khönia nifakhoi andrö, awö nihonogöi ba wolau fasa andrö. Ha sara gamakhoita khömi fefu, he ba niha bö'ö, ba he ba niha ba danö.

 III. Boto lawuo andrö yaŵa nose 

15 Ba me luo tefa'anö nose andrö, ba ibalugö lawuo nose — ose nahia zura goroisa — ba na bongi, ba yaŵa nose so ia, hulö haga galitö.
16 Ba si manö-manö dania: ibalugö ia lawuo, ba ba zi bongi, ba hulö haga galitö, irugi moluo.

17 Ba ero na ifazaŵa ia lawuo, na iheta ia ba nose, ba lafazaŵa göi ira Iraono Gizeraeli, ba ba zadada lawuo andrö, ba da'ö molombase Ndraono Gizeraeli.

18 Dali goroisa Yehowa ba wamazaŵa Ndraono Gizeraeli ya'ira ba dali goroisa Yehowa ba wolombasera, fatua ahono yaŵa nose lawuo, ba lö labulö'ö ira ba golombaseŵa.
19 Ba na iradö ia yaŵa nose lawuo, ba la'o'ö nilau Yehowa Iraono Gizeraeli, lö lafazaŵa ira.

20 Ba so göi, ba ha mato tölu bongi lawuo yaŵa nose; dali goroisa Yehowa ba wolombasera ba dali goroisa Yehowa ba wamazaŵara ya'ira.
21 Ba so göi, ba sara wongi lawuo, ba na ifazaŵa ia na moluo, ba lafazaŵa göi ira. Ba so zui, ba sara luo sara mbongi ia, ba na ifazaŵa ia lawuo, ba lafazaŵa göi ira.
22 Ba so, ba dua wongi ia ba ma sara waŵa, ba ma ara moroi andrö, na iradö ia yaŵa nose lawuo, na ahono ia yaŵania, ba lö labulö'ö ira ba golombaseŵa Iraono Gizeraeli, lö lafazaŵa ira. Ba na isaŵa yaŵa lawuo, ba lafazaŵa göi ira.
23 Dali goroisa Yehowa, ero na molombase ira, ba dali goroisa Yehowa, ero na lafazaŵa ira, la'o'ö nifakhoi Yehowa, dali goroisa Yehowa khö Moze.

Faza 10

I. Torofe ba wame'e tandra 

1 Ba humede Yehowa khö Moze, imane:

2 Fazökhi khöu dorofe, dombua, niböbözi, wamazökhiu ya'ia, soguna ba wame'e tandra ba zato, na lafazaŵa ira ba golombaseŵa.
3 Na telau, ba sowulo khöu zato fefu föna nose wama'ele'ö.
4 Ba na ha sambua telau, ba salaŵa andrö — högö Ndraono Gizeraeli — zowulo khöu.
5 Ba na milau, fangekhugö niha, ba si so ba golombaseŵa tanö ba gatumbukha luo zamazaŵa ya'ira.
6 Ba na milau zamuza tö, fangekhugö niha, ba si so ba golombaseŵa tanö miraya zamazaŵa ya'ira; nilau fangekhugö niha, na lafazaŵa ira ena'ö.
7 Ba na ba wangowulo sato, ba milau manö, si tenga fangekhugö niha.

8 Ba iraono Ga'aroni, ere andrö zolau torofe andrö; ba folau ya'ia, ba huku khömi dania, si lö tebulö, götö-götö wa'ara.

9 Ba na lasuwö ami ba danömi emalimi, samakao ya'ami, ba na milau dorofe andrö, ba itörö tödö Yehowa, Lowalangimi, ami, ba te'efa'ö ami ba danga nemalimi andrö.

10 Ba he göi na baŵa wa'omuso dödö khömi, ba gowasa andrö khömi ba ba wasulöna, ba milau dorofe andrö, na mibe'e zumange nitunu ba sumange fangorifi; ena'ö itörö tödö Lowalangi ami ibe'e; Yehowa ndra'odo, Lowalangimi.

 II. Aheta ira ba gahe hili Zina'i ba he wisa wofanöra 

11 Ba ba ndröfi si dua, me baŵa si dua, ba zi mendröfa gofayaö, ba isaŵa yaŵa lawuo andrö, moroi ba nose zura goroisa.
12 Ba lafazaŵa ira Iraono Gizeraeli, moniza-nizara, laheta ira ba danö si mate, ba gahe hili Zina'i, ba ba danö si mate Farana adada lawuo.
13 Böröta wamazaŵara ya'ira da'ö, dali ni'oroi'ö Lowalangi khö Moze.

14 Si föföna aheta, ba mandrera ba golombaseŵa Ndraono Yuda samba-sambawa; ba högö ngawawa andrö khöra, ba Nahaso andrö, ono Gaminadabi.
15 Ba solohe ngawawa mado ndraono Izasari, ba Natana'eli andrö, ono Zuara,
16 ba solohe ngawawa mado ndraono Zebuloni, ba Eliabi andrö, ono Helono.
17 Ba na no mududugö nose, ba lafazaŵa ira iraono Gereso ba iraono Merari, sangosa'ö ose.

18 Aefa da'ö, ba aheta mandrera ba golombaseŵa mado Rubeno, samba-sambawa; ba solohe ngawawa andrö, si faböbö ba da'ö, ba Elisuri andrö, ono Zedeuri.
19 Ba solohe ngawawa mado ndraono Zimeoni, ba Selumieli andrö, ono Zuri-Sadai'i.
20 Ba solohe ngawawa mado ndraono Gado, ba Eliasafi andrö, ono Degueli.
21 Aefa da'ö, ba lafazaŵa ira nga'ötö Gahati, sangosa'ö ni'amoni'ö andrö; ba irege so ira, ba no mufa'anö nose.

22 Ba awena aheta mandrera ba golombaseŵa ndraono Geferayi samba-sambawa: ba solohe ngawawa si faböbö ba da'ö, ba Elisama andrö, ono Gamihudi.
23 Ba solohe ngawawa mado ndraono Manase, ba Gamelieli andrö, ono Wedasuri.
24 Ba solohe ngawawa mado ndraono Mbeniyami, ba Abidano andrö, ono Gideono.

25 Ba aefa da'ö ba aheta mandrera ba golombaseŵa ndraono Dano, angohorita golombaseŵa fefu, samba-sambawa; ba solohe ngawawa, si faböbö ba da'ö, ba Ahiezeri andrö, ono Ami-Sada'i.
26 Ba solohe ngawawa mado ndraono Gaseri, ba Fagieli andrö, ono Okherana.
27 Ba solohe ngawawa mado ndraono Nafetali, ba Ahira andrö, ono Genani.

28 Da'ö wamöfö'ö, na moniza-nizara Ndraono Gizeraeli wamazaŵa ya'ira, samba-sambawa.

 III. Ifasao ira Hobaba andrö 

29 Ba me mofanö ira, ba imane Moze khö la'onia Hobaba, ono Regueli, Iraono Midiano andrö: Hiza, mofanö sa'ae ndra'aga, masaŵa danö nifabu'u Yehowa, wanguma'ö: ube'e khömi; ae awöma, ba lö ma'ambösi mböli gölöu; noa sa ifabu'u zi sökhi sibai ba Ndraono Gizeraeli Yehowa!

30 Ba imane: Lö omasido möido awömi; ufulido ba khöma, ba niwama.

31 Ba i'andrö [khönia Moze], imane: Böi erogö ndra'aga; noa sa sangila ndra'ugö, heza mabe'e nahama wolombase, ba danö si mate, ba akha sangombakha lala khöma ndra'ugö.
32 Na möi'ö awöma ba na falukhaga dania zi sökhi sibai andrö fefu, nibe'e Yehowa khöma, ba lö ma'ambösi mböli gölöu.

33 Ba laheta ira ba gahe hili Yehowa, mofanö ira, tölu ngaluo, ba sowaö-waö fönara dawöla andrö, nahia zura goroisa Yehowa, zi tölu ngaluo fofanö andrö, ba wangalui naha wolombase khöra.
34 Ba lawuo andrö khö Yehowa, ba yaŵara so na ma'ökhö, na laheta ira ba golombaseŵa.

 IV. Fangandrö Moze na mofanö ba na tebato 

35 Ba na mofanö dawöla, ba imane Moze: Faoso Yehowa! ena'ö muzaewe zi fa'udu khöu, ba ena'ö moloi fönau zi fatiu tödö khöu!
36 Ba na irugi golombaseŵa, ba imane: Fuli'ö Yehowa ba zi mewulu ngahönö wa hönö andrö Iraono Gizeraeli!

Faza 11

I. Te'otu'ö alitö wekökö-kökö zato 

1 Ba latahigö Yehowa niha sato, wa hulö nifakao ira, lafarongogö khö Yehowa.

Ba me irongo Yehowa ba mofönu ia; ba ifatörö khöra galitö Yehowa, si manga golombaseŵa ösa.

2 Ba la'angaröfi li Moze sato; ba mangandrö Moze khö Yehowa, ba mate galitö andrö.

3 Andrö wa labe'e töi naha andrö Dabera (anunua) me no itörö ira alitö andrö, khö Yehowa, ba da'ö.

 II. Folu'a-lu'a zato ba fa'anuzu dödöra "mana" andrö 

4 Ba tesao wangisö ba niha bö'ö andrö, si no fao khöra; ba ifuli labörötaigö göi Iraono Gizeraeli mangarö-ngarö, lamane: Ha niha zame'e khöma diwo?
5 Itörö tödöma gi'a andrö, ni'ama mege ba danö Miserayi, si lö böli, ba la'izu andrö, ba baŵa limi ba kalamboza ba baŵa ba dasu.
6 Ba iya'e, ba si mate olofo ndra'aga, me lö hadia ia; lö hadia ia ma'ila, ha "mana" andrö.

7 Ba "mana" andrö, ba no hulö mbua gatumba ba si mane mutiara wamaigida.
8 Ba latöröi danö wangozaragö ya'ia ba lakisa, ba so göi, ba latutu; awena dania larino ba mbowoa, ba labali'ö kue sanifi; ba hulö kue nisala ba wanikha wa'ami.
9 Ba na aekhu namo ba golombaseŵa ba zi bongi, ba aekhu göi yaŵa "mana" andrö.

 III. Mangarö-ngarö Moze ba wa'abe'e halöŵönia, ba hadia niŵa'ö Lowalangi 

10 Ba me irongo Moze mangarö-ngarö zamösana ba mbawandruhö nosenia, niha sato, samba-samba omo, ba mofönu sibai Yehowa ba anuzu sibai dödö Moze göi.

11 Ba imane Moze khö Yehowa: Hana wa öfakao genoniu, ba hana wa lö'ö sa'ae ba dödöu ya'odo, wa öbe'e manö ba hulugu zi sambua soi andre?
12 Hadia, ya'odo mege zanabina si sambua soi andre ba ya'odo zadono ya'ia, wa öŵa'ö khögu iada'e: Hagi ia, si mane sangai ono ba ndraono si lö aefa na ba mbagi zusu, ba ohe ba danö andrö, nifabu'ugu khö ndra tuara fahölusa?
13 Heza uhalö ndriwo, ba wame'e ba zi sambua soi andre? Mangarö-ngarö ira khögu, lamane: Faigi khöma ndriwo, öma!
14 Tebai u'ohe noro andrö, si so ba hulugu, ba zi sambua soi andre, tebai, na ha ya'odo; no tenga inötö norogu.
15 Na ölau khögu da'ö, ba si sökhinia, na ödölö wamunu ya'o, na so atö ba dödöu ndra'odo, fa böi sa'ae ufaigi-faigi wamakaogu andrö.

16 Ba imane Yehowa khö Moze: Kaoni khögu niha, 70, satua Ndraono Gizeraeli, ni'ilau wa no salaŵa ira ba mbanuara ba samaigi-maigi sato; ba nose wama'ele'ö ohe ira, ena'ö la'iagö ngaimö ba da'ö.
17 Ba möido tou dania fahuhuo khöu ba da'ö, ba uhalö ma'ifu Geheha andrö, si no ahono khöu, ba ufa'ema khöra, ena'ö latolo'ö wolohe noro andrö ba niha andre, fa böi ha ya'ugö zi onoro ya'ia.

18 Ba ba niha sato, ba ömane: Mifaigi, fa lö fa'ara'iömi mahemolu, so gömi diwo donia; noa sa mangarö-ngarö ami, nirongo Yehowa, me mimane: Ha niha zame'e khöma diwo, öma? Noa sa ohahau dödöma ba danö Miserayi mege! Ba so dania khömi ndriwo ibe'e Yehowa, ena'ö lö ambö ömi.
19 Tenga ha ma'ökhö ba tenga ha dua ngaluo, ba tenga ha lima ba tenga ha fulu ba tenga ha dua wulu ngaluo mi'amanga'ö,
20 alo'o sara waŵa wa'ara dania, irege tebai sa'ae mi'ago hua, irege ogoro ami; noa sa lö ba dödömi Yehowa, si soso ba khömi, ba no mangarö-ngarö ami ba no mimane: Hadia atö, wa aheta mege ita ba danö Miserayi?

21 Ba imane Moze: Önö ngaotu ngahönö zabölö niha andrö, si so ndra'o, ba öfabu'u, wanguma'ö: Modiwo ira ube'e, ba tobali alo'o sara waŵa wa'ara la'amanga'ö?
22 Hadia, tola tetaba öra mbiri-biri ba sawi, balazi abönö öra?

23 Ba imane Yehowa khö Moze: Hadia, no ambö wa'abölö Yehowa? Awena dania ö'ila, na itörö nifabu'ugu khöu, ba na lö'ö.

 IV. Satua mbanua andrö si fitu ngafulu 

24 Ba möi baero Moze mangombakha ba niha sato niŵa'ö Yehowa. Ba ikaoni zi fitu ngafulu, salaŵa mbanua, baero nose ifa'aso, fasui.

25 Ba möi tou Yehowa ba lawuo andrö, fahuhuo khönia. Ba ihalö ma'ifu Geheha andrö, si no ahono khönia ba ifa'ema ba zi fitu ngafulu niha andrö, salaŵa andrö. Ba me manandrösa khöra Geheha ba mama'ele'ö ira, ba dania, ba lö'ö sa'ae.

26 Ba darua zi no toröi furi, ba golombaseŵa; Eledado döi zi samösa ba Medado zi samösa. Ba ba khöra göi möi Geheha, noa sa awö nitanö ba zura ira, ba lö si möi ira ba nose, ba tobali ba golombaseŵa mama'ele'ö ira.

27 Ba fagohi nono matua samösa, isaŵa Moze, imane khönia: Mama'ele'ö ba golombaseŵa ndra Eledado Medado!

28 Ba imane Yosua andrö, ono Nuni, si no ngoni-ngoni Moze, i'otarai iraono ia: He Tuagu, Moze, tenaŵa ira!

29 Ba imane khönia Moze: Hadia, ya'ugö zame'e lala khögu? Ena'ö na sama'ele'ö manö mbanua Yehowa fefu, ena'ö ifa'ema khöra Gehehania Yehowa!

30 Ba ifuli ia ba golombaseŵa Moze, awö zatua Ndraono Gizeraeli andrö.

 V. Siate, fotu wolu'a-lu'a andrö 

31 Ba tesao nangi nifatörö Yehowa, sangoloi'ö siate moroi ba mbewe nasi, ifatörö ba golombaseŵa; ma'ökhö fofanö tanö andre ba ma'ökhö fofanö tanö sa, ba zi tefasui olombaseŵa, dua hela wa'awe'e-we'e aefa ba danö.

32 Ba maoso ira, ma'ö-ma'ökhö ba sara wongi ba ma'ö-ma'ökhö mahemolu la'ozaragö ziate; si lö oya-oya mangozaragö, ba no mato 14 ngaso'e, ba labologö ba zi tefasui olombaseŵa [ba wangoköli'ö].

33 Ba me la'aga-aga na ndriwo andrö, me lö sahori na, ba tesao wönu Yehowa khöra, ba ifatörö khöra wamakiko sabölö-bölö.

34 Andrö wa labe'e töi naha andrö Kiberoti hata'awa (lewatö zolu'a-lu'a) me ba da'ö lako'o niha solu'a-lu'a andrö.
35 Ba i'otarai Kiberoti hata'awa, ba lasaŵa Haseroti, ba tebato ira ba Haseroti andrö.

Faza 12

I. Mukökö-kökö ndra Miriya A'aroni khö Moze 

1 Ba laböbögö khö Moze zi lö sökhi ira Miriya A'aroni, börö ndra'alawe Ndrawa Gaitiofia andrö; noa sa ira alawe Ndrawa Gaitiofia nihalönia.
2 Ba lamane: Hadia, ha khö Moze mege fahuhuo Yehowa? Hadia, lö si fahuhuo ia khöma?

Ba irongo Yehowa.

3 Ba no sebolo sibai tödö Moze andrö, moroi ba niha bö'ö fefu ba guli danö.

 II. Ibu'a ba hulu genoninia Moze Lowalangi 

4 Ba i'ogomuzaö imane Yehowa khö ndra Moze A'aroni Miriya: Mi'ae ba nose wama'ele'ö, datölu ami!

5 Ba möi ira, datölu ira.

Ba möi tou Yehowa, ba mboto lawuo, i'iagö mbawandruhö nose, muhede ia khö ndra A'aroni Miriya; ba möi baero zi darua andrö.
6 Ba imane: Mifondrondrongo niŵa'ögu! Na so ba khömi zama'ele'ö ba u'oroma'ö ndra'o khönia ba gangilata, ba ma ba wangifi muhededo khönia.
7 Ba tenga si manö khö genonigu Moze andrö; no ba dangania tebe'e fefu hadia ia yomo khögu.
8 Fahuo-huo ndra'o khönia, faudu wawa ndra'aga, ba tenga ba dahö-dahö, anehe ia nga'eu Yehowa. Ba hana wa lö ata'u ami miböbögö zi lö sökhi khö genonigu andrö, khö Moze andrö?

 III. Tebe'e fotu Miriya mbou auri, ba ifuli döhö ba wangandrö Moze 

9 Ba mofönu sibai khöra Yehowa, ba iheta ia,
10 ba iheta göi ia ba nose lawuo.

Ba i'ozumagö tehawu bou auri Miriya, afusi, hulö mbetua. Ba me i'otahögö ia A'aroni, ba no tehawu bou auri ia, si lö mudöna-döna.

11 Ba imane A'aroni khö Moze: He Tua, böi be'e horöma, me no hulö zowöhö mowa ndra'aga ba me no molalö ndra'aga!
12 Böi hulö nono si no mate moroi ba dalu ia, si no matonga obou ösi, na i'otarai dalu ninania!

13 Ba i'angaröfi li Yehowa Moze, imane: He Lowalangi, fadöhö khönia!

14 Ba imane Yehowa khö Moze: Hadia na no idiloi mbawania amania, ba hadia, tenga fitu bongi wa'ara aila ia? Ba fitu bongi yamu'iagö baero golombaseŵa, ni'oniagö; ba na aefa da'ö, ba hana na lafuli lafa'amöi ia.

15 Ba la'oniagö Miriya, baero golombaseŵa, fitu bongi. Ba lö latohugö wofanö, irege no mufuli mufa'amöi Miriya.
16 Ba aefa da'ö, ba laheta ira ba Haseroti andrö, ba ba danö si mate Farana molombase ira dania.

Faza 13

I. Tefatenge zamauze tanö Gana'ana 

1 Ba humede Yehowa khö Moze, imane:
2 Fatenge niha, ena'ö lafauzei danö Gana'ana andrö, nibe'egu ba Ndraono Gizeraeli dania; samösa zambua mado mifatenge, ha sambalö salaŵara.

3 Ba ifatenge Moze, moroi ba danö si mate Farana, dali goroisa Yehowa, ha sambalö si no salaŵa ba Ndraono Gizeraeli.
4 Ba da'e döira: Mado Rubeno, ba Samua, ono Zakuri;
5 ba mado Zimeoni, ba Safata, ono Hori;
6 ba mado Yuda, ba Kalebi, ono Yefune; ba mado Izasari,
7 ba Igeala, ono Yosefo; ba mado Geferayi,
8 ba Hosea, ono Nuni;
9 ba mado Mbeniyami ba Falati, ono Rafu,
10 ba mado Zebuloni, ba Gadieli, ono Zodi; ba mado Yosefo,
11 mado Manase andrö, ba Gadi, ono Zusi; ba mado Dano, ba Amieli,
12 ono Gamali; ba mado Gaseri,
13 ba Seturo, ono Mikha'eli;
14 ba mado Nafetali, ba Nahebi, ono Wofisi;
15 ba mado Gado, ba Göeli, ono Makhi.

16 Da'ö döi niha andrö nifatenge Moze, ba wamauze tanö. Ba töi Hosea andrö, ono Nuni, ba Yosua ibe'e Moze.

17 Ba ifatenge ira Moze ba wamauze tanö Gana'ana andrö. Ba imane khöra: Mi'ae miyaŵa ba da'ö ba danö tanö raya, misösö hili andrö;
18 mifaigi he wisa danö andrö, ba na sabölö niha andrö, si so ba danö, ba na samomo, ba na sambö fa'ato, ba na si no ato;
19 he wisa gamuata danö andrö, ba zi so ira, na si sökhi, ba na si lö sökhi, ba he wisa mbanua, nahiara andrö, na ba danö manö so ira, ba na ba mbanua saro;
20 ba he wisa nowi göi, na satabö sinanö, ba na safuo; na so döla geu, ba na lö'ö. Ba mi'abe'e'ö sa'ae dödömi ba mi'ohe ba da'e ösa mbua danö! Ba no baŵa mbua nagu sahulö.

21 Ba möi ira misi yaŵa, lafauzei danö, i'otarai danö si mate Sini andrö, irugi Rehobi, irege wabaliŵa lala ba Hamata.

 II. Möi ira 

22 Möi ira misi yaŵa ba danö tanö raya ba larugi Heberona, banua ndra Ahima, Sezai, Talamai, nga'ötö Genaki andrö. Ba Heberona andrö, ba mewitu fakhe föna wanaru'ö Soana ba danö Miserayi tetaru'ö mege.

23 Ba me larugi ndraso Esikoli andrö, ba lataba zara ndraha nagu, fabaya bua, sangamohi, ba darua zamabea, ba lahalö göi mbua dalimo ösa ba bua ara ösa.
24 Ba andrö wa labe'e töi ndraso andrö ndraso Esikoli, ba mbua nagu andrö, nitaba Ndraono Gizeraeli ba da'ö.

 III. Abu dödö zato, ba irara Kalebi 

25 Ba me no irugi 40 wongi, me no lafauzei danö, ba lafuli ira.
26 Mowaö-waö ira, ba larugi ndra Moze A'aroni ba Iraono Gizeraeli fefu, sato, ba danö si mate Farana, ba Gadesi; ba la'ombakha'ö khöra ba ba zato fefu lua-lua, ba la'oroma'ö khöra mbua danö andrö.

27 Ba ladunö-dunö khö Moze, lamane: No marugi danö andrö, nifatengeu ya'aga. Si ndruhu sa, si falawu susu ba ŵe ŵani, ba ya'e mbua danö;
28 ba si ndruhu göi niha andrö, si so ba danö, ba no sabölö, ba banua, ba saro ba sebua sibai, ba noa göi ma'ila ba da'ö nga'ötö Genaki andrö.
29 Ba danö tanö raya, ba Iraono Gamaleki; ba ba hili, ba Iraono Kheti, ba Iraono Yebusi ba Iraono Gamori; ba Dawa Gana'ana zi hene asi ba fatambai Yoridano.

30 Ba Kalebi zondrara tödö zato ba khö Moze, imane: Möi zui ita misi yaŵa, tahalö khöda danö; tenga safökhö sibai wolaŵa ya'ira!

31 Ba lamane awönia si fao khönia mege misi yaŵa: Tebai tasuwö niha andrö, no sabölö abe'e ira!
32 Ba si lö sökhi la'ombakha'ö ba Ndraono Gizeraeli, ba danö andrö, nifauzeira, lamane: Tanö andrö nitöröima, ba wamauze ya'ia, ba i'aga-aga niha si so ba khönia, ba niha andrö fefu, ni'ilama ba da'ö, ba no si tenga inötö fa'ebua.
33 Ba no ma'ila göi ba da'ö niha andrö sebua sibai, nga'ötö Genaki andrö, awö zebua sibai andrö, ba amaedola lareŵe ndra'aga fönara, wamaigima, ba si manö göi wamaigira.

Faza 14

I. Molaŵa zato ba tebai lahonogö ira ira Yosua Kalebi 

1 Ba mu'ira-ira niha sato fefu, mangarö-ngarö ira ba zi bongi andrö.
2 Ba dozi Iraono Gizeraeli, ba kumökö-kökö khö ndra Moze A'aroni, lamane khöra sato fefu: Alai ndra'aga! ena'ö na mate mege ndra'aga ba danö Miserayi, ba ma ba da'e, ba danö si mate!
3 Hana wa edöna i'ohe ita ba danö andrö Yehowa, ena'ö ba mbawa zi'öli mate ita? Ba ö nemali wo'omoda ba iraono sawuyu khöda. Hadia, tenga si sökhinia, na tafuli ita ba danö Miserayi!
4 Ba faoma lamane khö nawöra: Datafaigi khöda zolohe ya'ita, ba tafuli ita ba danö Miserayi!

5 Ba lafalögu tou ira ba danö ira Moze A'aroni, föna Ndraono Gizeraeli sato, fefu, si no owulo ba da'ö.

6 Ba lasika nukhara ira Yosua, ono Nuni, Kalebi, ono Yefune, si no fao göi ba wamauze tanö andrö,
7 ba lamane ba Ndraono Gizeraeli sato, fefu: Tanö andrö, nitöröima, ba wamauze ya'ia, ba no tanö si maulu fa'asökhi.
8 Na ebua dödö Yehowa khöda, ba i'ohe ita ba danö andrö ba ibe'e khöda — tanö si falawu susu ba ŵe ŵani!
9 Ba böi milaŵa Yehowa ba böi mi'ata'ufi niha ba danö andrö; ta'a sa'ae ira dania. No aheta khöra mba'a-ba'ara andrö, ba ya'ita, ba nitolo Yehowa; böi mi'ata'ufi ira!

10 Ba me hatö ma'ifu tö latebu kara ira sato fefu, ba oroma lakhömi Yehowa ba Ndraono Gizeraeli fefu, ba nose wama'ele'ö.

 II. Ifeta'u ira Lowalangi ba mangandrö Moze 

11 Ba imane Yehowa khö Moze: Ha wa'ara tebato wango'aya niha andrö ya'o, wa lö faduhu dödöra khögu, lö lai dandra andrö fefu, si no ulau ba khöra andrö!
12 Da'ubunu ira fökhö waba, use'e ira, ba ya'ugö ube'e furugö soi [si bohou], sebua ba sato niha moroi khöra!

13 Ba imane Moze khö Yehowa: Ba larongo Dawa Miserayi; noa sa ö'ohe miyaŵa, moroi ba khöra, soi andre fa'abölömö andrö,
14 ba la'ombakha'ö ba niha ba danö andre, ba zi no terongo, wa ba hunö niha andre so ndra'ugö, ya'ugö Yehowa, awö wa no ö'oroma'ö ndra'ugö, fa fa'ila bawa. Ya'ugö Yehowa, awö wa no so yaŵara lawuo andrö khöu, wa mowaö-waö'ö fönara, na ma'ökhö, ba boto lawuo, ba ba zi bongi, ba boto galitö.
15 Ba na öbunu soi andre, hulö na ha samösa, ba lamane dania soi bö'ö, si no mamondrongo turiamö andrö:
16 Me no tebai Yehowa, i'ohe ba danö andrö, nifabu'unia khöra fahölusa, soi andrö, andrö wa ibubunu ira ba danö si mate.
17 Ena'ö na oroma sibai wa'abölöu, ya'ugö Yehowa, si mane nifabu'umö, me ömane.
18 Sebolo tödö Yehowa ba si no fahöna fa'ahakhö dödö; sala ba olalöŵa, ba ibe'e aefa, ba lö'ö sa aefa sibai wotu; horö ndra ama ihuku ba ndraono, irugi tölu, öfa nga'ötö.
19 Be'e aefa horö niha andre, ba wa'ebua wa'ahakhö dödöu andrö, si mane fame'eu aefa horöra i'otarai ba danö Miserayi, irugi ma'ökhö!

 III. Te'ombakha'ö khöra, wa 40 fakhe irörö ira ba danö si mate Lowalangi 

20 Ba imane Yehowa: Ube'e aefa khöra, u'o'ö ni'andröu.
21 Ba si ndruhu-ndruhu: faya wa no sauri ndra'o, na faya wa anönö dania guli danö lakhömi Yehowa,
22 ba na la'ila dania danö andrö niha andrö fefu, si no mangila lakhömigu andrö, awö dandra andrö fefu, nilaugu ba danö Miserayi ba ba danö si mate, ba si no manandraigö zui ya'odo, no mewulu sa'ae, ba si lö mamondrongo ligu,
23 na la'ila danö andrö, nifabu'ugu khö ndra tuara fahölusa; samösa lö sangila dania, ya'ira andrö, fefu, si no mango'aya ya'o,
24 Ba enonigu Kalebi andrö, si so Eheha bö'ö, ta'ila, ba si no molo'ö sibai khögu, ba u'ohe ba danö andrö, si möi ia mege ba la'okhögö dania madounia.
25 Ba Iraono Gamaleki ba Dawa Gana'ana, ba ba zalo'o tanö so. Mahemolu, ba mifuli ami, mi'ae ba danö si mate, mitörö lala saekhu ba nasi zukhu.

26 Ba humede Yehowa khö ndra Moze A'aroni, imane:
27 Ha wa'ara döhö wekökö-kökö niha si lö sökhi andrö khögu? Fekökö-kökö Ndraono Gizeraeli andrö khögu, ba no urongo!
28 Ömane khöra: Faya wa no sauri ndra'o, iŵa'ö Yehowa, na lö ufatörö khömi niŵa'ömi andrö, nirongo dögi dalingagu.
29 Ba danö si mate andre adudu mbotomi, ha wa'ato ami ni'ofaya no — dozi, i'otarai zi 20 fakhe fa'ebua ba si a'a moroi andrö, ya'ami si no mukökö-kökö khögu!
30 Samösa lö sondrugi tanö andrö, motöi ya'ami andrö, tanö si no ututuru khömi, nahami, fahölusa, baero Kalebi andrö, ono Yefune, ba Yosua, ono Nuni.
31 Ba iraono sawuyu khömi, niwa'ömi ö nemali dania — da'ö u'ohe ba danö dania, ena'ö la'ila danö andrö, ni'ositengagömi.
32 Ba botomi, ba sadudu ba danö si mate.
33 Ba iraonomi, ba 40 fakhe wa'ara lakubaloi guriföra ba danö si mate, huku wolaŵami andrö, balazi no ahori ase'e ami ba danö si mate.
34 Dali zi 40 ngaluo, me mifauzei danö andrö — sara ngaluo, ba döfi labe'e — tobali 40 fakhe milu'i huku lalömi andrö; ena'ö aboto ba dödömi, he wisa na uböda dangagu!
35 Ya'odo andre, Yehowa, zanguma'ö; si ndruhu, si manö dania wolaugu ba niha si lö sökhi andrö fefu, si no mamagölö ba wolaŵa ya'odo; ba danö si mate andre ahori ira, ba da'e mate ira.

36 Ba mate niha andrö nifatenge Moze, ba wamauze tanö andrö, ba si no mamobörö fekökö-kökö zato fefu khönia, me mangawuli ira, wangombakha sata'u ira ba danö andrö — niha andrö,
37 si no mangombakha sata'u ira ba danö andrö, ba mate föna Yehowa, fa'amate si lö mudöna-döna.
38 Awai zi lö mate niha andrö, si no möi mamauze tanö andrö, ha Yosua, ono Nuni, ba Kalebi, ono Yefune.

39 Ba me i'ombakha'ö ba Ndraono Gizeraeli fefu niŵa'ö andrö Moze, ba abu sibai dödöra.

 IV. Te'ala zabe'e tandro andrö, labe'e Dawa Gana'ana 

40 Ba mahemolu ö, ba lahulö wongi wanaŵa miyaŵa hili, lamane: Omasiga möi miyaŵa ba danö andrö, niŵa'ö Yehowa; noa sa mosala ndra'aga.

41 Ba imane Moze: Hana wa edöna ami misawö zui niŵa'ö Yehowa? Lö'ö sa fakhai!
42 Böi mi'ae miyaŵa, lö'ö sa fao khömi Yehowa; fa böi te'ala ami labe'e emalimi andrö.
43 Udumi sa ba da'ö Ndraono Gamaleki ba Dawa Gana'ana, ba mate ami ba mbawa zi'öli. Me no mi'erogö Yehowa, ba lö'ö sa'ae itolo ami!

44 Ba lö alulu; möi ira miyaŵa ba hili laŵa'ö ba tawöla zura goroisa Yehowa ba he Moze, ba lö aheta ba golombaseŵa.

45 Ba so Ndraono Gamaleki, awö Ndrawa Gana'ana, sowanua ba hili andrö, möi ira mitou, latimba ira ba muzawili irege Horema, labe'e.

Faza 15

I. Famakhoi sumange ni'a ba sumange nibadu 

1 Ba humede Yehowa khö Moze, imane:
2 Hede ba Ndraono Gizeraeli, ömane khöra: 

Na mirugi dania danö andrö, nibe'egu nahami,
3 ba na mibe'e khö Yehowa zumange nifatörö ba galitö, he sumange nitunu ba he sumange nitaba, ma ba wanörö amabu'ula li, ba ma ame'ela saoha gölö, ba ma na baŵa gowasa andrö khömi, ba wame'e samohua khö Yehowa, sawi, ba ma biri-biri,
4 ba same'e sumange Yehowa andrö, khönia, ba sambua ni'ofulu hamo si sökhi nifaruka fanikha, samba hinaoya, ifao sumange ni'a.
5 Ba agu, sumange nibadu, ba samba hinaoya ba zi sara ono mbiri-biri, öfao ba zumange nitunu ba ba zumange nitaba.

6 Ba ba mbiri-biri si matua, ba öfao sumange ni'a dombua ni'ofulu hamo si sökhi nifaruka si tölu kata fanikha, ba agu, sumange nibadu,
7 ba tölu kata öbe'e khö Yehowa, samohua.

8 Ba na ono zawi, si matua öbe'e sumange nitunu, ba ma sumange nitaba, ba wanörö amabu'ula li, ba ma sumange Yehowa, fangorifi, ba nifao ba nono zawi andrö,
9 sumange ni'a, ba tölu ni'ofulu hamo si sökhi, nifaruka si sadumba fanikha.
10 Ba agu, sumange nibadu, ba sadumba öbe'e, sumange Yehowa, nifatörö ba galitö, samohua.

11 Si manö wolau ba nono zawi fefu ba ba mbiri-biri si matua fefu ba ba nono mbiri-biri ba ba nono nambi fefu.
12 Dali ha uga geu nibe'emi, ba sage-sageu, ba mimanö.
13 Dozi niha ba danö zolo'ö amakhoita andrö, na labe'e zumange Yehowa, nifatörö ba galitö, samohua.

14 Ba na so ba khömi niha bö'ö, ba ma si no ahono khömi, ba si manö göi ilau, dali wolaumi.
15 Ha sara lala, dozi, he ya'ami, ba he niha bö'ö, si soso khömi. Amakhoita si lö tebulö da'ö, götö-götö wa'ara; ba zumange Yehowa, ba faoma, he ba niha bö'ö, ba he ba khömi.
16 Ha sara nihohogöi ba ha sara nifakhoi, he ba khömi, ba he ba niha bö'ö, si soso ba khömi.

 II. Sumange si a'a gö ba sumange fameta horö 

17 Ba humede Yehowa khö Moze, imane
18 Hede ba Ndraono Gizeraeli, ba ömane khöra: 

Na mirugi dania danö andrö, ni'ohegu ya'ami,
19 ba na mi'a mbua danö, ba mibe'e khö Yehowa zi no amaedola wegero, föfönia.
20 Si a'a hamo ni'otamböni khömi, ba sagörö kue mibe'e fegero, lala wame'e fegero ba golayama mbasitö wame'emi ya'ia.
21 Si a'a hamo ni'otamböni andrö khömi, ba mibe'e khö Yehowa ösa, sumange fegero, götö-götö wa'ara dania.

22 Ba na so hadia ia zi lö mitörö amakhoita andrö, si lö mu'odödögö, oroisa Yehowa andrö khö Moze,
23 hadia ia, ni'oroi'ö Yehowa khömi, khö Moze, i'otarai luo andrö, me ibe'e goroisa Yehowa, ba dania na, götö-götö wa'ara,
24 na tenga ni'odödögö zato, wa lö mutörö da'ö, ba sato fefu zame'e ono zawi, si matua, sumange nitunu, samohua khö Yehowa, nifao sumange ni'a ba sumange nibadu, nifao-fao ba da'ö, lalania, ba sageu nambi si matua, sumange fameta horö.

25 Ba na no ifaigi ere wameta sala Ndraono Gizeraeli sato, fefu, ba tebe'e aefa khöra. Noa sa tenga ni'odödögö, ba no labe'e zumange khöra, sumange Yehowa nifatörö ba galitö, awö zumange fameta horö, khö Yehowa, ba lalöra andrö.
26 Ba tebe'e aefa zala Ndraono Gizeraeli sato fefu ba sala niha bö'ö, si soso ba khöra; noa sa horö zato fefu, lalö andrö.

27 Ba na so zi sala si lö mu'odödögö, na ha samösa, ba nambi si döfi fa'ebua ibe'e sumange fameta horö.
28 Ba yamufaigi ere wameta sala zi no mosala khö Yehowa, si tenga ni'odödögö, wolau fameta sala andrö khönia, ba tebe'e aefa khönia.
29 Ha sara lala khömi — he ba niha ba danö, Iraono Gizeraeli, ba he ba niha bö'ö, si soso ba khöra, na so zolau hadia ia, si lö mu'odödögö.

30 Ba na so zolalö ni'odödögö, he niha ba danö, ba he niha bö'ö, ba sanandraŵaisi Yehowa, ba nise'e ba niwara niha si manö.
31 Noa sa si lö guna li Yehowa ba si lö boto goroisania ibe'e; ba lö fulitö, ba nise'e niha si manö — ilu'i horönia.

 III. Fotu zanawö oroisa ba zabato 

32 Ba me so ba danö si mate andrö Ndraono Gizeraeli, ba falukha ira niha sangozaragö eu, me luo sabato.

33 Ba la'ohe ia khö ndra Moze A'aroni ba ba zato fefu si fakhamö khönia, me i'ozaragö geu, ba lakuru ia,
34 me lö'ö na oroisa ba da'ö, he lawisa khönia.

35 Ba imane Yehowa khö Moze: Niha andrö, ba nibunu; sato fefu zanebu kara ya'ia, baero golombaseŵa.

36 Ba la'ohe ia baero golombaseŵa sato fefu ba latebu kara, labunu, dali niŵa'ö Yehowa khö Moze.

 IV. Nifobowobowo nukha 

37 Ba humede Yehowa khö Moze, imane:

38 Hede ba Ndraono Gizeraeli, öŵa'ö khöra lafobowo-bowo gahe mbarura ya'ira ba madoura dania; ba bowo-bowo andrö, ba ladozigö sinali ungu sowu waru-waru.
39 Ba da'ö geluaha mbowo-bowo andrö khömi: na mifaigi ia, ba itörö tödömi goroisa Yehowa andrö fefu, ena'ö mi'o'ö ia, ba böi mihole'ö ami ba gisö-isö dödömi ba ba gomasiö hörömi, famaelungumi ba wangerogö Yehowa.
40 Ena'ö lö olifu ami goroisagu andrö fefu ba ena'ö mi'o'ö, fa ni'amoni'ö ami föna Lowalangimi.
41 Yehowa ndra'odo, Lowalangimi, si no mangeheta ya'ami ba danö Miserayi, ba we'amöi Lowalangimi, ya'odo andre, Yehowa, Lowalangimi!

Faza 16

I. Molaŵa ndra Kora, Datano, Abiramo 

1 Ba molaŵa Gora, ono Yesehari ono Gahati ono Lewi, ba awönia Datano ba Abiramo, iraono Geliabi andrö, ono Walu ono Rubeno.
2 Lalaŵa Moze, ba 250 niha nawöra, Iraono Gizeraeli, satua mbanua, salaŵa rafe, sebua töi.
3 Möi ira falukha khö ndra Moze A'aroni, lamane khöra: Tenga inötö khömi! Ni'amoni'ö sa zato fefu, dozi ira, ba soso khöra Yehowa; ba hana wa mibali'ö salaŵa mbanua Yehowa ami?

4 Ba me irongo da'ö Moze, ba ifalögu tou ia ba danö.
5 Ba imane khö Gora ba ba zato andrö khönia fefu: Mahemolu i'oroma'ö Yehowa, ha niha dana khönia ba ha niha ni'amoni'ö, fa ifa'amöi khönia; somasi ia, ba ifa'amöi khönia.
6 Ba mimane: Mihalö gali ba wanunu samohua, Kora ba sato andrö khönia fefu;
7 mibe'e yaŵa galitö ba milau zamohua nitunu, föna Yehowa; ba ha niha nitehe Yehowa, da'ö ni'amoni'ö taŵa'ö. Noa irege da'ö, ya'ami ono Lewi!

8 Ba imane Moze khö Gora: Mifondrondrongo, ya'ami, ono Lewi!
9 Hadia, ambö na khömi, wa no i'oniagö ami ba Ndraono Gizeraeli sato, ba wama'amöi khönia ya'ami, ena'ö mihalö-halö halöŵö andrö ba nahia Yehowa, ba ena'ö möi ngoni-ngoni zato ami ba wangai-ngai halöŵö khöra?
10 Ba no ifa'amöi ndra'ugö, awö dalifusöu fefu, ono Lewi, ba hadia, mi'andrö na göi khömi, ena'ö latehe ere ami?
11 Andrö mamagölö ami, udu Yehowa, ya'ugö ba sato andrö khöu fefu — hadia sa Ga'aroni, wa kumökö-kökö ami khönia?

12 Ba ifakaoni'ö ndra Datano Abiramo, iraono Geliabi andrö, Moze; ba lamane: Lö möiga!
13 Hadia, ambö na, wa no öhetaga ba danö si falawu susu ba ŵe ŵani, wa no ö'ohega ba da'e, ba wamunu ya'aga ba danö si mate; hadia, öbali'ö salaŵama na göi ndra'ugö?
14 Noa sa öhaogö wolohe ya'aga ba danö si falawu susu ba ŵe ŵani, awö wame'e benua khöma ba kabu nagu, tana khöma. Hadia, öwai ö'ila ö'abösi'ö niha?
15 Lö möiga! 

Ba mofönu sibai Moze, ba imane khö Yehowa: Böi otahögö zumange andrö khöra! Sageu kalide lö nihalögu khöra, samösa lö ba khöra ni'abusigu tödö!

16 Ba imane Mose khö Gora: Ya'ugö ba sato andrö khöu fefu, mahemolu mi'ondrasi Yehowa — ya'ugö ba ya'ira ba A'aroni!
17 Ba dozi ami mihalö gali ba wanunu samohua khömi, milau yaŵa zamohua, ba i'ohe föna Yehowa gali khönia zamösana — 250 gali; ba ya'ugö göi ba A'aroni, ba faoma so gali khömi.

18 Ba dozi lahalö gali khöra, labe'e yaŵa galitö ba lalau zamohua nitunu. Ba la'iagö golayama nose wama'ele'ö, awö ndra Moze A'aroni.
19 Ba ifalukha'ö zato fefu udura Kora, ba golayama nose wama'ele'ö. Ba to'ele ba zato fefu lakhömi Yehowa.

 II. Ihuku zolaŵa andrö Lowalangi 

20 Ba humede Yehowa khö ndra Moze A'aroni, imane:

21 Mi'oniagö ami a niha andrö, ena'ö u'ozumagö uhori ira!

22 Ba lafalögu tou ira ba danö, lamane: He Lowalangi. So'aya noso ba mboto niha fefu! Hadia, na ha samösa zamazökhi horö, ba mofönu ndra'ugö ba zato fefu.

23 Ba humede Yehowa khö Moze, imane:
24 Hede ba zato, ömane khöra: Miheta ami ba zahatö ba nahia ndra Kora, Datano, Abiramo!

25 Ba maoso Moze, möi ia khö ndra Datano Abiramo, ba la'o'ö ia satua Ndraono Gizeraeli.
26 Ba humede ia ba zato, imane: Mita'i-ta'i miheta ami ba nose niha sebua horö andrö, ba böi mibabaya hadia ia nibaya-bayara, fa böi tese'e ami [göi], ba horöra andrö fefu.

27 Ba laheta ira ba zahatö ba nahia ndra Kora, Datano, Abiramo. Ba Datano ba Abiramo, ba no möi tou, la'iagö newali nosera, awö wo'omora, ba onora, he segebua, ba he sigide-ide.

28 Ba imane Moze: Ba da'ö dania aboto ba dödömi, wa no Yehowa zamatenge ya'odo, ba wolau nilau andrö fefu, wa tenga moroi khögu manö:
29 Na si mane fa'amate niha bö'ö fefu wa'amate da'e, na ha sanörö niha bö'ö fefu itörö ira, ba no tenga Yehowa zamatenge ya'o.
30 Ba na ilau Yehowa zi lö murai murongo, na ifaboka mbawania tanö ba na itölö ira, fabaya fefu zi so khöra, na numalö ba mbanua tou, auri, ba aboto ba dödömi, wa no latandraŵaisi Yehowa niha andrö.

31 Ba me no a'ozu khönia huhuo andrö, ba fabali danö barö gahera,
32 ifaboka mbawania tanö, itölö ira, fabaya nosera, ba awö niha fefu, tana khö Gora, numalö nibaya-bayara.
33 Numalö mitou ira ba mbanua tou, auri, fabaya fefu zi so khöra, ba fahalö danö, yaŵara, tobali taya manö ira ba hunö zato.

34 Ba dozi Iraono Gizeraeli ba zi tefasui ya'ira, ba moloi ba we'ira-irara, lamane sa: ma itölö ita göi tanö!
35 Ba itörö alitö, si oroi Yehowa, ba i'a niha andrö, si 250, sanunu samohua andrö.

Faza 17

I. Famufu gali andrö 

1 Ba humede Yehowa khö Moze, imane:
2 Ŵa'ö khö Geleazari, ono Ga'aroni ere andrö, yamuhalö gali andrö ba gakhozila andrö, ba yamufazawili galitö ba zaröu ma'ifu;
3 amonita sa'ae gali zebua horö andrö, me no mate ira; niböbözi, ni'anifi'ö ba nibe'e uli naha wame'e sumange. Noa sa la'ohe föna Yehowa, ba amonita sa'ae. Ba hana na tandra sa'ae ba Ndraono Gizeraeli.

4 Ba ihalö gali töla andrö Eleazari, gali ba wanunu samohua andrö, ni'ohe zakhozi andrö ba laböbözi, la'anifi'ö, uli naha wame'e sumange,
5 tandra ba Ndraono Gizeraeli, fa samösa böi möi, si tenga nga'ötö Ga'aroni, ba wanunu samohua föna Yehowa, fa böi göna ia zi no göna Gora andrö ba awönia andrö, nifa'ombakha'ögö Yehowa khönia khö Moze.

 II. Ifuli kumökö-kökö zato. Fotu ba fangatulö 

6 Ba mahemolu ö, ba kumökö-kökö Ndraono Gizeraeli sato fefu khö ndra Moze A'aroni, lamane: No mibunu niha tana khö Yehowa.
7 Ba me aekhu zato udu ndra Moze A'aroni, ba lafaigi nose wama'ele'ö da'ö; ba no ibalugö ia lawuo andrö, ba to'ele lakhömi Yehowa.

8 Ba möi ba golayama nose wama'ele'ö ndra Moze A'aroni.

9 Ba humede Yehowa khö Moze, imane:
10 Miheta ami ba zato andrö, ena'ö use'egö ira, ahou zamö'i!

11 Ba lafalögu tou ira ba danö.

Ba imane Moze khö Ga'aroni: Halö gali ba wanunu samohua, lau yaŵa galitö ba naha wame'e sumange, ba be'e zamohua ba ta'i-ta'i ohe ba hunö zato, ba wamaigi fameta salara; noa sa mofönu sibai Yehowa, ba no ibörögö famakao.

12 Ba ihalö gali A'aroni, si mane niŵa'ö Moze, fagohi ia, isaŵa hunö zato; noa sa ibörögö famakao ba khöra; ba itunu zamohua fameta zala zato.
13 Ba me so ia ba da'ö, ba gotaluara zi mate zauri, ba döhö wamakao andrö.

14 Ba fa'ato zi no tekiko ba wamakao andrö, ba no 14.700; lö lai zi tekiko mege börö Gora andrö.
15 Ba ifuli ia A'aroni khö Moze, ba golayama nose wama'ele'ö, ba no döhö wamakao andrö.

 III. Molewiö zi'o Ga'aroni ba mobowo 

16 Ba humede Yehowa khö Moze, imane:
17 Hede ba Ndraono Gizeraeli, ŵa'ö khöra, ndramu'ohe khöu zi'o, sambua mado, ba sara zi'o, si'o zalaŵara, dozi mado, 12 zi'o fefu. Ba töi zamösana, ba sura ba zi'onia,
18 ba töi Ga'aroni, ba ba zi'o mado Lewi ösura; samösa högö mado, ba sara zi'o.
19 Ba ötou'ö tou ba nose wama'ele'ö, föna dawöla zura goroisa, ba ni'oro'oroma'ögu ya'odo khöu.
20 Ba si'o nituyugu, ba molewiö dania, ena'ö ufadöhö wekökö-kökö Ndraono Gizeraeli khömi, fa böi [sa'ae] abua khögu.

21 Ba me no i'ombakha'ö da'ö ba Ndraono Gizeraeli Moze ba labe'e khönia zi'ora salaŵara fefu, dozi mado, samösa högö, ba sara zi'o, 12 zi'o fefu; ba lafao ba zi'ora andrö zi'o Ga'aroni.

22 Ba itou'ö tou zio andrö Moze, föna Yehowa, ba nose goroisa.

23 Ba mahemolu ö, me möi ba nose goroisa Moze, ba no auri zi'o Ga'aroni, si'o mado Lewi andrö, no molewi'ö ba mobowo sa'ae ba mowua, bua manalu si no o'öli.

24 Ba i'ohe baero ni'amoni'ö zi'o andrö fefu Moze, i'oroma'ö ba Ndraono Gizeraeli fefu, ba lafaigi, ba ihalö zi'onia zamösana.

25 Ba imane Yehowa khö Moze: Fuli be'e tou zi'o Ga'aroni andrö föna zura goroisa, ena'ö te'irö'ö ia tandra-tandra ba zabe'e tandro, ba ena'ö döhö wekökö-kököra andrö, fa böi [sa'ae] abua khögu; fa böi mate ira.

26 Ba i'o'ö Moze niŵa'ö Yehowa khönia; si manö wolaunia.

27 Ba lamane Iraono Gizeraeli khö Moze: Hiza, si mate ndra'aga, si tekiko ndra'aga, dozi ndra'aga, ba si tekiko!
28 Ha niha zi hatö'ö ya'ia ba nose Yehowa andrö, ba si mate; hadia sa, öhori manö ndra'aga?

Faza 18

I. Halöŵö gere ba halöŵö nono Lewi 

1 Ba imane Yehowa khö Ga'aroni: Ya'ugö ba iraonou andrö ba iwami zolu'i sala ba ni'amoni'ö andrö, ba he si sala halöŵö gere andrö khömi, ba ya'ugö ba iraonou zolu'i.
2 Ba talifusöu andrö göi, mado Lewi, iwami, ba fa'amöi, awöu, ena'ö fao ira khöu, ngoni-ngoniu, na mihalö-halö halöŵö ba golayama nose goroisa, ya'ugö ba iraonou.
3 Ba halöŵöra nihalö-halö khöu ba hadia nihalö-halö ba nose, ma'asambua. Ba böi lahatö'ö ira ba wakake ni'amoni'ö andrö ba ba naha wame'e sumange, fa böi faoma mate ami, he ya'ira ba he ya'ami.
4 Ba ndrafao khöu, ndra muhalö-halö halöŵö ba nose wama'ele'ö, fefu hadia ia halöŵö ba nose; ba niha bö'ö, ba lö tola ihatö'ö ia khömi.
5 Ba ya'ami zangai halöŵö ba ni'amoni'ö andrö, awö halöŵö ba naha wame'e sumange, fa böi ifuli göna fönu Ndraono Gizeraeli.

6 Hiza, no utuyu ba Ndraono Gizeraeli nono Lewi andrö, bualagu khömi, nibe'e tana khö Yehowa, ena'ö lahalö-halö halöŵö ba nose wama'ele'ö.

7 Ba ya'ugö ba iraonou andrö, ba mihalö-halö halöŵömi, halöŵö gere, hadia ia fefu ba naha wame'e sumange, ba bakha barö mba'a-ba'a andrö; mihalö-halö halöŵö. Bualagu khömi halöŵö gere andrö: ba niha bö'ö, si hatö'ö ya'ia, ba nibunu.

 II. Urakha gere ba zumange ba ba zi a'a mbua danö ba ba zi a'a nono gurifö 

8 Ba imane Yehowa khö Ga'aroni: Hiza, utehe khöu nibe'e yaŵa sumangegu si no amaedola wegero andrö; ba game'ela Ndraono Gizeraeli andrö ni'amoni'ö fefu utehe khöu ba ba ndraonou, tana khömi, ömö nibe'e-be'e, si lö mamalö-malö.
9 Ba da'ö dana khöu ba game'ela andrö ni'amoni'ö sibai — na no muhalö dana nitunu andrö —: fefu game'elara sumange ni'a ba sumange fameta horö ba sumange ogauta, nibe'era khögu, fangali [nilimo]; khöu ba ba ndraonou, ni'amoni'ö sibai.

10 Ba naha ni'amoni'ö sibai ö'a ia; dozi motöi matua zi manga ya'ia: ni'amoni'ö ia öŵa'ö.
11 Ba da'ö zi möi khöu si hulö wegero, ba game'elara [bö'ö] andrö, ba zumange Ndraono Gizeraeli andrö nihahae: utehe khöu ba ba nonou matua ba ba nonou alawe; ömö, nibe'e, si lö mamalö-malö; dozi si lö si ra'iö moroi yomo khöu zi manga ya'ia.

12 Fefu zi sökhi fanikha ba fefu zi sökhi agu ba fakhe, fondrege zi sökhinia, nibe'era khö Yehowa, ba no utehe khöu.
13 Fefu zi a'a mbua danö khöra, nibe'era khö Yehowa, ba khöu; dozi si lö si ra'iö, moroi yomo khöu, zi manga ya'ia.
14 Fefu hadia ia nilakha'ö ba Ndraono Gizeraeli, ba khöu.

15 Fefu zi a'a ba wa'atumbu, fefu nibe'e-be'e khö Yehowa, he niha, ba he urifö, ba khöu, ba si a'a nono niha, ba öbe'e nisanu, ba si manö göi zi a'a nono gurifö si ra'iö.
16 Ba ba wananu ya'ia [ba nono niha], ba na sara waŵa wa'ebua, ba ma na ebua moroi andrö öbe'e nisanu, dali watö, lima sekeli (rufia) wananu, ba zaga ni'amoni'ö, si samba sekeli, ba 20 gera.

17 Ba si a'a nono zawi ba he ono mbiri-biri ba he ono nambi, ba lö tola öbe'e nisanu: ni'amoni'ö da'ö; donia, ba öbe'e fanefe naha wame'e sumange, ba taŵönia, ba ötunu, sumange nifatörö ba galitö, nibe'e khö Yehowa, samohua.
18 Ba ösira, ba khöu, si mane osu andrö, nihahae ba faha andrö kambölö, khöu ia.
19 Fefu zumange si hulö wegero andrö, föfö game'ela ni'amoni'ö andrö nibe'e Ndraono Gizeraeli amaedola wegero khö Yehowa, ba khöu utehe ba ba nonou matua ba ba nonou alawe, ömö, nibe'e, si lö mamalö-malö. Amabu'ula li nilau asio da'ö, si lö tebulö, götö-götö wa'ara, khöu ba ba nga'ötöu dania.

 III. Si sambua ni'ofulu nitehe ba Nono Lewi ba si sambua ni'ofulu zi sambua ni'ofulu nitehe ba gere 

20 Ba imane Yehowa khö Ga'aroni: Lö labe'e dana khöu ba danöra, lö benuau ba khöra. Ya'odo sa dana khöu ba amaedola gondröita khöu ba hunö Ndraono Gizeraeli.
21 Ba nitehegu ba nono Lewi, ba sambua ni'ofulu ba Ndraono Gizeraeli, amaedola gondröita, ba halöŵö andrö, nihalö-halöra, halöŵö ba nose wama'ele'ö.

22 Ba Iraono Gizeraeli, ba lö tola sa'ae lahatö'ö ira ba nose wama'ele'ö, fa böi lahalö horöra ba fa böi mate ira.
23 Ono Lewi zangai-ngai halöŵö ba nose wama'ele'ö, ba ya'ira zolu'i sala danö bö'ö, dali nifakhoi andrö khömi, si lö tebulö, götö-götö wa'ara; ba tana khöra tanö, ba lö labe'e khöra ba Ndraono Gizeraeli.

24 Me utehe ba nono Lewi zi sambua ni'ofulu andrö ba Ndraono Gizeraeli nibe'era khö Yehowa sumange si no amaedola wegero, ube'e amaedola gondröita khöra; andrö wa no ufakhoi ba khöra andrö, wa lö labe'e khöra dana khöra tanö ba Ndraono Gizeraeli.

25 Ba humede Yehowa khö Moze, imane:
26 Ŵa'ö ba nono Lewi, ömane khöra: Na mitema ba Ndraono Gizeraeli zi sambua ni'ofulu andrö, nitehegu khömi tana khömi ba khöra andrö, ba mibe'e ösa sumange si no amaedola wegero, khö Yehowa, sambua ni'ofulu zi sambua ni'ofulu andrö.
27 Ba lafotöi khömi zumange fegero andrö khömi, amaedola wakhe ba golayama mbasitö ba amaedola zi töra ba wolazi nagu.
28 Ba si manö ba ni'ofulu andrö fefu, sinemami, nitemami ba Ndraono Gizeraeli, mibe'e ösa, sumange fegero khö Yehowa; ba sumange fegero andrö föfönia, nihonogöi khö Yehowa, ba ba danga Ga'aroni ere mibe'e.
29 Fefu game'ela, si möi khömi, ba lö tebulö mibe'e ösa sumange fegero khö Yehowa, fefu zi sökhinia mibe'e ösa, amakhoita. Ame'ela ni'amoni'ö, föfönia.

30 Ömane khöra: Na mimanö, wame'e si sökhinia, ba tefotöi ba nono Lewi, amaedola nösi golayama mbasitö ba amaedola nösi wolazi nagu.
31 Fefu gofu heza, ba tola mi'a, ya'ami ba soroiyomomi fefu, me no luomi ba halöŵömi ba nose wama'ele'ö.

32 Ba lö tohare khömi horö ba da'ö, asala mibe'e zi sökhinia, ba da'ö, asala mibe'e zi sökhinia, ba lö'ö sa mifatörö zalakha ba game'ela Ndraono Gizeraeli andrö, ni'amoni'ö, ba lö mate ami.

Faza 19

I. Labe'e fangehao nawu zawi soyo 

1 Ba humede Yehowa khö ndra Moze A'aroni, imane:
2 Da'ö gamakhoita, nifakhoi Yehowa, me imane:

Ŵa'ö ba Ndraono Gizeraeli, ndramu'ohe khöu zawi soyo, si lö si sala, si lö hadia ia zi lö göna ba ba zi lö murai muhare'ö kalo mbagi.
3 Ba mibe'e ba danga Geleazari ere andrö; ba la'ohe baero, föna golombaseŵa, ba lataba ba zanehe ia.
4 Ba ihalö ndronia ma'ifu Eleazari ere andrö, turunia, ba mewitu itefe do andrö ösa gamaudu mbawa duasa nose wama'ele'ö.
5 Aefa da'ö, ba latunu zawi andrö ba zanehe ia; ulinia ba ösinia ba donia, ba nitunu, fabaya tainia.
6 Ba ihalö geu eresi ere ba sufa ba kirimisi, ba itibo'ö ba galitö fanunu zawi andrö.

7 Aefa da'ö, ba ibabago nukhania ere ba mondri. Awena tola ifuli ia ba golombaseŵa; ba si ra'iö na gere, irege bongi.

8 Ba sanunu ya'ia [sawi andrö] göi, ba ibabago nukhania ba mondri ba si ra'iö ia, irege bongi.

9 Ba si lö si ra'iö zangozaragö awu zawi andrö, ba itou'ö tou ba naha si sökhi, baero, föna golombaseŵa, ena'ö te'irö'ö soguna ba Ndraono Gizeraeli sato, nifaruka ba nidanö fangehao; sumange fameta horö ia.
10 Ba sangozaragö awu zawi andrö, ba ibabago nukhania ba si ra'iö ia irege bongi.

Ba huku si lö tebulö ba Ndraono Gizeraeli ba ba niha bö'ö, si soso ba khöra da'ö, si götö-götö fa'ara:

 II. Idanö fangehao ba he lawisa wangoguna'ö ya'ia 

11 Ha niha zombambaya si mate, hadia ia mboto niha si no mate, ba fitu bongi ra'iö ia.
12 Da'ö zame'e fameta zalania ya'ia [idanö no mege], na luo si tölu ba na luo si fitu, ba abeta wa'ara'iönia. Ba na lö iheta zalania, na luo si tölu ba na luo si fitu, ba dörö-döro ra'iö ia.
13 Ha niha zombamba-mbaya si mate, boto niha si no mate, ba lö iheta zalania, ba ra'iö nose Yehowa ibe'e, ba nise'e ba Ndraono Gizeraeli niha si manö; me lö mutefe ia idanö fangehao, ba si ra'i-ra'iö ia; falemba khönia wa'ara'iönia, si lö mamalö-malö.

14 Ba da'ö gamakhoita, na so zi mate baose: Dozi si möi baose andrö ba dozi si tohöna bakha, ba fitu bongi wa'ara ra'iö.
15 Ba fefu nahia, si lö lagö-lagö, lagö-lagö niböbö sinali, ba ra'iö.
16 Si manö göi dozi si fabaya ba nibunu baero ba mbenua ba ma ba zi mate ba da'ö ba ma ba döla zi mate ba ma ba lewatö, ba fitu bongi wa'ara ra'iö.
17 Ba ba zi no ra'iö si manö ba ndramuhalö nawu zumange fameta horö andrö, si no mutunu, labe'e ba nahia ba lalau yaŵa nidanö gumbu.
18 Ba si lö fa'ara'iö zangai sufa, i'ungugö ba nidanö andrö ba itefe nose andrö, awö gama-gama fefu, awö niha, si so baose, awö zi no fabaya ba döla zi mate ba ma ba nibunu, ba ma ba zi mate manö ba ma ba lewatö.
19 Na luo si tölu ba na luo si fitu itefe zi ra'iö si lö fa'ara'iö, ba aheta zalania ibe'e, na luo si fitu andrö. Ba ibabago nukhania ba mondri, ba aheta wa'ara'iönia na bongi.

20 Ba na so zi ra'iö ba lö iheta zalania, ba nise'e ba zato zi manö; noa sa ra'iö ni'amoni'ö andrö khö Yehowa ibe'e: lö mutefe ia idanö fangehao, andrö wa si ra'iö ia.
21 Amakhoita si lö tebulö khömi da'ö, nitörö, götö-götö wa'ara. Ba sanefe idanö fangehao andrö, ba ibabago nukhania, ba sombambaya idanö fangehao, ba ra'iö, irege bongi.
22 Ba fefu hadia ia, nibabaya zi nora'iö andrö, ba ra'iö, ba si manö göi dozi sombambaya ya'ia, bara'iö, irege bongi.

Faza 20

I. Fa'amate Miriya. Mukökö-kökö zato, me lö öra idanö 

1 Ba larugi danö si mate Sini Iraono Gizeraeli fefu, ba ba Gadesi tebato ira; ba mate ba da'ö Miriya ba lako'o ia ba da'ö.

2 Ba lö ö zato idanö. Ba aekhu ira khö ndra Moze A'aroni,
3 fasoso zato khö Moze, lamane: Ena'ö na tekiko mege ndra'aga göi, me tekiko dalifusöma föna Yehowa!
4 Hana wa ö'ohe ba danö si mate mbanua Yehowa, ena'ö mate ba da'e ndra'aga, awö guriföma!
5 Hana wa no öheta ndra'aga ba danö Miserayi, ba wolohe ya'aga ba danö andre, si lö sökhi, ba zi tebai monowi ita, ba zi lö bua ara ba he agu ba he dalimo ba ba zi lö öma idanö!

6 Ba laröi zato ira Moze A'aroni, möi ira ba zinga mbawandruhö nose wama'ele'ö ba lafalögu tou ira ba danö; ba to'ele khöra lakhömi Yehowa.

 II. Idanö moroi ba gara. Fotu wangiwa dödö ndra Moze A'aroni 

7 Ba humede Yehowa khö moze, imane: Halö zi'o, owuloi niha sato, darua ami, ga'au A'aroni ba mihede ba gara andrö, ba zanehe ira, ba alua khönia nidanö.
8 Falua ba gara andrö göra idanö, asogö nibadu niha sato, awö guriföra!

9 Ba ihalö zi'o Mose, ba ni'amoni'ö, i'o'ö niŵa'ö Yehowa khönia.

10 Ba la'owuloi zato ira Moze A'aroni, föna gara andrö, ba imane khöra: Mifondrondrongo, ya'ami sabe'e tandro! Hadia ma'ila maö mafalua ba gara andre gömi idanö?

11 Ba ifazaŵa dangania Moze, ibözi gara andrö si'onia, mendrua. Ba abölö nidanö salua khönia, tobali labadu niha sato ba uriföra.

12 Ba imane Yehowa khö ndra Moze A'aroni: Me no aombö dödömi khögu, me no lö nifosumangemi ya'odo, ya'odo, ni'amoni'ö andre, ba zanehe Ndraono Gizeraeli, ba böi ya'ami zolohe niha andre ba danö andrö nibe'egu khöra.

13 Da'ö nidanö wasosota andrö: si fasoso Ndraono Gizeraeli khö Yehowa, ni'oroma'önia khöra lakhöminia.

 III. Lö latehe Iraono Gedomo latörö danöra 

14 Ba i'otarai Gadesi ifatenge zinenge Moze khö razo Ndraono Gedomo, imane: Da'ö niŵa'ö nakhiu Izeraeli: No örongo wamakao andrö fefu, si no göna ndra'aga,
15 wa no möi ba danö Miserayi ndra tuama, awö wa no ara ndra'aga ba danö Miserayi, awö wa no lafakao sibai ndra'aga Dawa Miserayi, ba he ira tuama mege sa'ae.
16 Ba no ma'angaröfi li Yehowa ba no ifondrondrongo wakaosama andrö, ba no ifatenge mala'ika; da'ö zangeheta ya'aga ba danö Miserayi. Ba ba da'e, ba Gadesi andre soga ma'ökhö, ba mbanua ba nola danöu.
17 Damatörö danöu! Lö matörö nowi ba lö matörö kabu nagu, ba lö mabadu nidanö ba mba'a; lala sebua ma'osisi, lö mahole'ö ndra'aga, he ba gambölö, ba he ba gabera, irege no aefaga ba danöu.

18 Ba imane razo Ndraono Gedomo: Lö tola ötörö danögu, fa böi fasuwö ndra'o khöu.

19 Ba lamane khönia Iraono Gizeraeli: Lala sebua ma'osisi, ba na mabadu göu idanö, ya'aga ba uriföma, ba mabe'e mböli; ha fa matörö manö!

20 Ba imane: Lö tola ötörö!

Ba lafaondragö ira Iraono Gedomo; ato zabölö, solohe baluse.

21 Tobali lö latehe Iraono Gedomo latörö danöra Iraono Gizeraeli; ba laböhöli ira Iraono Gizeraeli, lahole'ö ira.

 IV. Mate Ga'aroni; fangalinia Geleazari 
 
22 Ba lafazaŵa ira ba Gadesi andrö ba lasaŵa hili Hori Iraono Gizeraeli fefu.

23 Ba imane Yehowa khö ndra Moze A'aroni, ba da'ö, ba gahe hili Hori ba nola danö Ndraono Gedomo:
24 A'aroni, ba ni'orudugö sa'ae khö ndra amami; lö'ö sa tola ihundragö danö andrö, nibe'egu ba Ndraono Gizeraeli, me no lö nifondrondrongomi niŵa'ögu, ba nidanö wasosota no.
25 Halö Ga'aroni ba ononia Eleazari, ba ohe miyaŵa ira ba hili Hori,
26 heta nukha Ga'aroni ba be'e nukha nononia Eleazari; ba A'aroni, ba ni'orudugö [khö ndra amami]; mate dania ia ba da'ö.

27 Ba i'o'ö Moze niŵa'ö Yehowa khönia, möi ira miyaŵa ba hili Hori ba zanehe zato fefu.
28 Ba iheta nukha Ga'aroni Moze, ibe'e nukha nononia Eleazari.

Ba mate ba da'ö Ga'aroni, ba zuzu hili andrö; ba lafuli ira mitou, moroi ba hili, ira Moze Eleazari.

29 Ba me la'ila sato fefu, no mate Ga'aroni, ba la'e'esi ia Iraono Gizeraeli fefu, tölu ngafulu wongi wa'ara.

Faza 21

I. Te'ala Ndrawa Gana'ana labe'e 

1 Ba me irongo Dawa Gana'ana andrö, razo Garadi, ba danö tanö raya, so moroi sa ba Gatari Ndraono Gizeraeli, ba itema fasuwö khöra ba ira'u ösa.

2 Ba lafabu'u lira khö Yehowa Iraono Gizeraeli, lamane: Na öbe'e ba dangama niha andrö, ba malakha'ö mbanuara.
3 Ba i'o'ö wangandrö Ndraono Gizeraeli Yehowa, ibe'e ba dangara Ndrawa Gana'ana andrö; ba lalakha'ö ira, awö mbanuara. Ba tebe'e töi mbanua andrö Horema.

 II. Kumökö-kökö zui zato ba te'otu'ö ulö. Ulö töla andrö 

4 Ba laheta ira ba hili Hori, latörö lala ba nasi zukhu, ba wamahene tanö Ndraono Gedomo. Ba ba lala andrö ba lö sökhi-sökhi dödö zato.
5 Latahigö Lowalangi ba he Moze, lamane: Hadia, andrö mihetaga ba danö Miserayi, ena'ö tekiko ndra'aga ba danö si mate? Lö'ö sa öma kue ba lö öma idanö ba anuzu dödöma gö si lö sökhi andrö.

6 Ba ifatörö khöra gulö sosöfu Yehowa, sondrou niha, tobali ato zi mate Iraono Gizeraeli.

7 Ba möi ira khö Moze, lamane: Horöma mege, me matahigö Yehowa, awö ndra'ugö; angandrö khö Yehowa, salahimö, ena'ö iheta khöma gulö andrö! 

Ba mangandrö Moze, salahi zato.

8 Ba imane Yehowa khö Moze: Fazökhi wamaedo gulö sosöfu ba tuwu yaŵa, ba na so nidou, ba na ifaigi da'ö, ba auri ia.

9 Ba ifazökhi gulö töla Moze, ba ituwu yaŵa; ba na ladou niha ulö andrö ba na ifaigi gulö töla andrö, ba auri ia.

 III. Sinunö Ndraono Gizeraeli, börö wemönara andrö 

10 Ba lafazaŵa ira Iraono Gizeraeli, mofanö, ba ba Goboto tebato dania.
11 Ba laheta ira ba Goboto ba ba Iye Ha'abari molombase, ba danö si mate, tanö ba gatumbukha luo, i'otarai danö Ndraono Moabi.
12 Ba mofanö ira ba da'ö, ba molombase ba ndraso Zaredi.
13 Ba mofanö ba da'ö, ba yefo Garono ba danö si mate, molombase; Arono so'ulu ba danö Ndraono Gamori. Ola Ndraono Moabi Garono andrö, tanö ba Ndraono Gamori.
14 Andrö wa si mane ba zura wanuwö Yehowa: "Wahebi ba Zufa, awö ndraso andrö, Arono andrö, ba sanösö andrö,
15 ba ngai ndraso, irugi tanö ba Ari, si faola ba danö Ndraono Moabi."
16 Ba moroi ba da'ö lasaŵa Mbe'eri; da'ö gumbu andrö, niŵa'ö Yehowa, me imane khö Moze; Owuloi niha sato, ena'ö ube'e göra idanö!
17 Me luo da'ö, ba lamanö wanunö Iraono Gizeraeli: "Angumbu, ya'ugö umbu! Mi'anunö khönia!
18 Ba'a nikharu zalaŵa, nikhao zebua töi ba zato, nikharu si'o zalaŵa, nikharu si'ora!" Ba moroi ba danö si mate andrö, ba lasaŵa Matana; ba i'otarai Matana,
19 ba numalö ba Nahalieli, ba moroi ba Nahalieli, ba lasaŵa Mbamoti;
20 ba i'otarai Mbamoti ba numalö ba zalo'o andrö ba danö Ndraono Moabi, lafaudugö zuzu hili Wisiga, fetahö danö si mate.

 IV. Te'ala ndra Sihona Ogi labe'e 

21 Ba lafatenge zinenge khö Zihona, razo Ndraono Gamori, Iraono Gizeraeli, lamane khönia;
22 Damatörö danöu; nowi ba kabu nagu, ba lö mahundragö, ba idanö ba mba'a, ba lö mabadu; lala sebua matörö, irege aefaga ba danöu.

23 Ba lö itehe ba Ndraono Gizeraeli Sihona latörö danönia, itema i'owuloi zabölö khönia, ba ifaondragö Ndraono Gizeraeli ba danö si mate, ba me no irugi Yahasi, ba ilau fasuwö khöra.
24 Ba te'ala ia ba mbawa zi'öli labe'e Iraono Gizeraeli ba lahalö khöra danönia, i'otarai Garono, numalö ba Yaboko, irege nola Ndraono Gamoni; ola Ndraono Gamoni andrö, ba noa sa mu'aro'ö.

25 Ba atu'a ba mbanua ba da'ö fefu Ndraono Gizeraeli, labali'ö banuara mbanua Ndraono Gamori fefu, Hesibona andrö, fabaya banua side-ide, si faböbö khöra, fefu.

26 Hesibona andrö, ba banua razo Ndraono Gamori, Sihona andrö; noa sa isuwö razo Ndraono Moabi föna da'ö, ba no ihalö khönia danönia fefu, irugi ba mbewe Garono.
27 Andrö wa lamane sanunö: "Mitabu ba Hesibona, nitaru'ö ba ni'aro'ö mbanua Zihona andrö!
28 Noa sa i'otarai alitö Hesibona, hola-hola galitö i'otarai mbanua Zihona; da'ö zi manga Ari Moabi, ba ösi mbanua ba hili-hili ba mbewe Garono.
29 Alai ndra'o ndra'ugö, Moabi! Si tekiko ami, ya'ami, banua Khamosi andrö! Tobali soloi nononia matua, ba nira'u Zihona, razo Ndraono Gamori, nononia alawe ibe'e.
30 No ma'efasi wana khöra, ba si lö boto sa'ae Hesibona, numalö ba Dibona; no adudu mbanua mabe'e, irege Nofa; alitö malau, irugi Medeba."

31 Ba aro sa'ae Ndraono Gizeraeli ba danö Ndraono Gamori.
32 Ba ifatenge zamauze Moze ba Ya'ezeri ba atu'a ira ba mbanua, fabaya ba halama soya khöra. Tobali latimba Ndraono Gamori sowanua ba da'ö.

33 Ba lafuli ira furi ba latörö lala ba Mbazana. Ba ifaondragö ira Ogi, razo Mbazana, i'ohe zabölö khönia fefu, möi fasuwö khöra.

34 Ba imane Yehowa khö Moze: Böi ata'ufi ia, ube'e sa ba dangau ia, fabaya banuania fefu, ba tanönia, ba hana na ölau khönia nilaumö khö Zihona no, ba Hesibona.
35 Ba te'ala ia labe'e, fabaya ononia ba sabölö khönia fefu, tobali samösa lö lasaigö khönia, soloi ena'ö, ba lahalö khöra danönia.

Faza 22

I. Lö i'o'ö Bileamo andrö, me ifakaoni'ö ia Balaki 

1 Aefa da'ö, ba latohugö wofanö Iraono Gizeraeli ba molombase dania ba zalo'o, ba danö Ndraono Moabi, yefo Yoridano, ba gamaudu Yerikho.

2 Ba i'ila Balaki, ono Zifori andrö, fefu nilau Ndraono Gizeraeli ba Ndraono Gamori.
3 Ba ata'u sibai Ndraono Mo'abi Ndraono Gizeraeli; ato sibai sa ira, ba humokha mbu Ndraono Moabi Ndraono Gizeraeli andrö.

4 Ba lamane Iraono Moabi ba zalaŵa Ndraono Midiano: Ba ni'ilada ma'ökhö, ba la'a manö fefu zi tefasui ya'ita niha sato sibai andrö, si mane sawi si matua, na la'a ndru'u ba mbenua.

Ba razo Ndraono Mo'abi, me luo da'ö, ba ya'ia Mbalaki andrö, ono Zifori.

5 Ba ifatenge zinenge khö Mbileamo, ono Mbeori, ba Wetori, ba mbewe Oiferati, ba danö niwara, ba wogaoni ya'ia, imane khönia: So niha, saheta ba danö Miserayi; no lahawui danö, ha wa'ebolo, ba iada'e, ba molombase ba gamaudugu.
6 Ba aine ba elifi khögu niha andrö, me tebai ulaŵa; ma atö u'ila dania u'alani ira ba utimba ba danögu. U'ila sa: nifahowu'ömö, ba dörödörö- nifahowu'ö ba ni'elifimö, ba dörö-dörö ni'elifi!

7 Ba mangefa zatua Ndraono Moabi ba satua Ndraono Midiano, la'ohe luo waetasa, ba larugi Mbileamo, ba lafa'ema khönia niŵa'ö Mbalaki.

8 Ba imane khöra: Miförö, ba uŵa'ö li khömi, balazi hadia niŵa'ö Yehowa khögu. 

Ba la'iagö khö Mbileamo, satua Ndraono Moabi andrö.

9 Ba möi Lowalangi khö Mbileamo, imane khönia: Ha niha domeu andrö?

10 Ba itema li Lowalangi Bileamo, imane: Balaki andrö, ono Zifori, razo Ndraono Moabi, no ifatenge zinenge khögu, imane:
11 Hiza niha, saheta ba danö Miserayi, no lahawui danö ha wa'ebolo, ba aine, ba elifi ira khögu ma ato abe'e ndra'o usuwö ira ba utimba.

12 Ba imane Lowalangi khö Mbileamo: Lö tola möi'ö awöra, lö tola ö'elifi niha andrö, me no nifahowu'ö.

13 Ba me moluo ba iŵa'ö li Bileamo ba zatua andrö khö Mbalaki, imane: Mifuli manö ami ba khömi; lö'ö sa itehe khögu Yehowa, möido awömi.

14 Ba lafazaŵa ira satua Ndraono Moabi ba larugi Mbalaki ba lamane: Lö edöna Mbileamo möi awöma.

 II. Ifuli ifatenge zinenge khö Mbileamo Balaki. Möi ia ba iba'a lala galidenia mala'ika 

15 Ba ifuli ifatenge zinenge Balaki, sato ba salaŵa, sebua moroi ba da'ö no mege.
16 Ba me larugi Mbileamo da'ö, ba lamane khönia: Da'ö niŵa'ö Mbalaki, ono Zifori: Böi ŵa'ö lö möi'ö khögu!
17 Ebua sibai luou ube'e, ba fefu hadia ia niŵa'öu khögu, ba u'o'ö; ba ae elifi khögu niha andrö!

18 Ba imane Bileamo ba mbanua Mbalaki andrö: Ba he afönu nomonia firö ba ana'a ibe'e khögu Balaki, ba tebai sa atö ufadaö niŵa'ö Lowalangigu Yehowa, he ba huhuo side-ide, ba he ba huhuo sebua.
19 Ba miförö göi ba da'e, bongi, ena'ö urongo, hadia niŵa'ö Yehowa iada'e.

20 Ba ba zi bongi, ba möi Lowalangi khö Mbileamo, imane khönia: Na ba wogaoni ya'ugö möi niha andrö, ba faoso, ba ae awöra, ba böi lau zi tenga niŵa'ögu khöu.

21 Ba ihulö wongi ifosela galidenia Bileamo, möi ia awö zalaŵa draono Moabi andrö.

22 Ba mofönu Lowalangi, börö we'amöinia andrö; ba iagö lalania mala'ika Yehowa ba wanenaŵa ya'ia; no fakudo ia ba hulu galidenia ba fao khönia zawuyunia, darua.
23 Ba me i'ila kalidenia, no so ba lala mala'ika Yehowa ba sara wöda ba dangania, si no isöbi, ba ihole'ö ia ba zinga lala, itörö mbenua.

Ba ibözi galide Bileamo, ena'ö ifuli itörö lala.

24 Ba i'agö zise-ise lala mala'ika Yehowa, ba gotalua kabu nagu, ba zi so öli, faoma fatambai.
25 Ba me i'ila mala'ika Yehowa kalide, ba ifadege ia ba göli, ilazi gahe Mbileamo ba göli; ba ifuli ibözi ia.
26 Ba ifuli mowaö-waö mala'ika Yehowa ba i'agö zise-ise sibai, si lö lala wangohole'ö, he ba gambölö ba he ba gabera.

27 Ba me i'ila mala'ika Yehowa kalide, ba ibalöduhini tou danö, barö Mbileamo.

Ba mofönu Mbileamö, ihare'ö khönia mbözi-bözi.

28 Ba ifehede galide Yehowa; ba imane khö Mbileamo: Hadia horögu khöu, wa öbözi-bözido, no medölu sa'ae?

29 Imane Bileamo khö galide: Me no ö'o'aya ndra'odo! Ena'ö na so khögu zi'öli, ba noa sa'ae ubunu'ö!

30 Ba imane kalide khö Mbileamo: Hadia, tenga sa kalideu ndra'o, si fakudo ndra'ugö ba hulu, sagötö fa'ara, irege ma'ökhö andre? Hadia, no irai amuatagu, ulau khöu zi manö?

Ba imane: Lö'ö!

31 Ba ibokai hörö Mbileamo Yehowa, ba i'ila mala'ika Yehowa, si so ba lala, sara wöda nidöni ba dangania. Ba ifaondrö ia, ba ifalögu tou ia ba danö.

32 Ba imane khönia mala'ika Yehowa: Hana wa öbözi-bözi galide andrö khöu, no medölu sa'ae? Ya'odo a'i zomba'a lala khöu, me no lala si lö sökhi wamaigigu.
33 Ba kalide andrö, ba no i'ilado, ba no medölu ihole'ö ia khögu; na lö ihole'ö ia mena'ö, ba mege sa'ae ubunu ndra'ugö, ba ya'ia, ba u'orifi mena'ö.

34 Ba imane Bileamo khö mala'ika Yehowa andrö: Horögu da'ö, lö'ö sa u'ila, wa ya'ugö zomba'a lala khögu; ba na fatuwu khöu, ba ufulido.

35 Ba itema li Mbileamo mala'ika Yehowa, imane. Ae manö awö niha andrö; ba böi ŵa'ö hadia zi tenga niŵa'ögu khöu! Ba fao Mbileamo ba zalaŵa andrö khö Mbalaki.

 III. Irugi Mbalaki Bileamo 

36 Ba me irongo Balaki, no so ba lala Mbileamo, ba ifaondragö ia, irege Iri Moabi ba mbewe Garono, ba wondrege nola danö.
37 Ba imane Balaki khö Mbileamo: Hadia, tenga no mato mendrua ufatenge zinenge khöu, ba wogaoni ya'ugö? Hadia mbörö, wa lö möi'ö khögu? Hadia, tebai ufosumange ndra'ugö!

38 Ba imane Bileamo khö Mbalaki: Ba no sodo ae. Ba hadia, tola maö uŵa'ö hadia ia? Taroma li nibe'e Lowalangi ba mbewegu, da'ö niŵa'ögu dania!

39 Ba fao Mbileamo khö Mbalaki, ba larugi Giriati Khusoti.
40 Ba ibe'e sumange Lowalangi zawi ba biri-biri Balaki, ba ifa'ohe'ö [wöfö] ö Mbileamo ba ö zalaŵa andrö, awönia fao.

41 Ba mahemolu ö, ba ihulö wongi Balaki wolohe Bileamo, ifasao miyaŵa ba Mbamoti Mba'ali; ba da'ö oroma khönia Ndraono Gizeraeli ösa.

Faza 23

I. Fama'ele'ö Mbileamo si föföna 

1 Ba imane Bileamo khö Mbalaki: Ŵa'ö wama'anö naha wame'e sumange ba da'e, fitu, ba fitu hönagö khögu ba da'e ono zawi si matua ba fitu mbiri-biri si matua.

2 Ba i'o'ö Balaki niŵa'ö Mbileamo, ba labe'e zumange Balaki ba Bileamo, sambu-sambua naha wame'e sumange, ba sara-sara nono zawi ba sage-sageu mbiri-biri si matua.

3 Ba imane Bileamo khö Mbalaki: Iagö da'e, ba ngai zumange nitunu; mofanö ndra'o, tabe'e ifa'ele'ö ia khögu Yehowa, ba hadia ni'oroma'önia khögu, ba u'ombakha'ö khöu.

Ba möi ia ba hili-hili.

4 Ba i'oroma'ö ia Lowalangi khö Mbileamo, ba imane khönia da'ö: Naha wame'e sumange andrö, si fitu, ba no ufa'anö, ba sambu-sambua naha wame'e sumange, ba no sara-sara nono zawi ba sage-sageu mbiri-biri si matua ube'e sumange.

5 Ba ibe'e ba mbewe Mbileamo daroma li Yehowa, imane khönia: Fuli'ö khö Mbalaki, ba ömanö khönia.

6 Ba ifuli ia khönia; ba lö si tebulö ia ba ngai zumange andrö khönia, ba awönia zatua Ndraono Moabi fefu.

7 Ba iŵa'ö niŵa'önia andrö, imane: "Moroi ba Garamo ifahalö'ö ndra'o Balaki, moroi ba hili tanö ba gatumbukha luo ifakaoni'ö ndra'o razo Ndraono Moabi: 'Ae elifi khögu ma'uwu Yakobo, ae lakha'ö khögu Ndraono Gizeraeli!'
8 He uwisa wangelifi si tenga ni'elifi Lowalangi, ba he uwisa wolakha'ö si tenga nilakha'ö Yehowa?
9 Moroi ba zokara hili sa u'ila ira, moroi ba zalaŵa tanö oroma ira khögu. Soi si no tonia nahia, si lö mamadoro ya'ia ba ngenoli niha baero.
10 Ha niha zangila mangerai ngawua gawu andrö khö Yakobo, ba ha niha zangila mama'oli liwu Ndraono Gizeraeli? Ena'ö na fa'amate zatulö tödö wa'amategu dania, ba ena'ö na fa'aetu nosora wa'aetu nosogu!"

11 Ba imane Balaki khö Mbileamo: Hadia nilaumö andrö khögu! Ba wangelifi emaligu ufa'aso ndra'ugö; ba hiza, ba no öfahowu'ö!

12 Ba imane: Hadia, tenga ha sambalö nibe'e Yehowa ba mbewegu uŵa'ö?

 II. Fanete wama'ele'ö si föföna 

13 Ba imane khönia Balaki: Tabu ba nahia bö'ö, soroma ira khöu — ba ha balöra öila, lö ahori ö'ila ira — ba ba da'ö elifi ira khögu.

14 Ba i'ohe ia ba mbenua Zofimi ba zuzu hili Wisiga, ba fitu ifa'anö naha wame'e sumange, ba sambu-sambua naha wame'e sumange, ba sara-sara nono zawi ba sage-sageu mbiri-biri si matua ibe'e sumange.

15 Ba imane Bileamo khö Mbalaki: Base'ö ba da'e, ba ngai zumange nitunu, da'ufaondragö Lowalangi ba da'ö.

16 Ba ifa'ele'ö ia Yehowa khö Mbileamo, ibe'e ba mbewenia daroma li, ba imane khönia: Fuli'ö khö Mbalaki ba ömanö khönia.

17 Ba irugi Mbalaki; ba lö si tebulö ia ba ngai zumange andrö khönia, ba awönia zatua Ndraono Moabi.

Ba isofu khönia Balaki, imane: Hadia niŵa'ö Yehowa?

18 Ba iŵa'ö niŵa'önia, imane: "Lau, ya'ugö Balaki, fondrondrongo! Be'e mbörö dalingau khögu, ya'ugö, ono Zifori!
19 Tenga niha Lowalangi, fa ifuli linia, ba tenga ono niha, fa mangesa dödönia ba ngawalö hadia ia. Hadia, iŵa'ö hadia ia, ba lö itörö.
20 Famahowu'ö niŵa'ö khögu, ba da mamahowu ndra'o ba lö ufuli ligu!
21 Famakao, ba lö ta'ila ba ma'uwu Yakobo, ba fa'abu dödö, ba lö falukha ba Ndraono Gizeraeli; itolo ira Lowalangira Yehowa, ba fa'owua-wua dödö zalaŵa tarongo ba khöra.
22 No iheta ira ba danö Miserayi Lowalangi; no fa'abölö göröbao wa'abölöra.
23 Lö fakhai wanaka ba ma'uwu Yakobo, ba lö molemba gelemu ba Ndraono Gizeraeli. Awai niŵa'öda ma'ökhö, ba khö ma'uwu Yakobo, ba khö Ndraono Gizeraeli andrö: Wa'ebua nilau Lowalangi!
24 Famazaŵa zingo si alawe ya'ia wamazaŵara ya'ira, ba femaoso zingo si matua wemaosora; lö mörö ira, na lö mu'a gahulua ua, na lö mubadu ndro nibunu!"

25 Ba imane Balaki khö Mbileamo: Böi elifi ira ba böi fahowu'ö.

26 Itema li Mbalaki Bileamo, imane khönia: Tenga no uŵa'ö khöu: Fefu hadia ia niŵa'ö Yehowa, da'ö ulau.

27 Ba imane Balaki khö Mbileamo: Tabu, da'u'ohe ndra'ugö ba nahia bö'ö, ma itehe Lowalangi, ba da'ö ö'elifi ira khögu.

28 Ba i'ohe ba zuzu hili Weoro Mbileamo Balaki, hili si otahögö tanö si mate.

29 Ba imane Bileamo khö Mbalaki: Ŵa'ö wama'anö naha wame'e sumange khögu, fitu, ba fitu rozi hönagö khögu ba da'e ono zawi ba fitu nga'eu biri-biri si matua.
30 Ba i'o'ö Balaki niŵa'ö Mbileamo; ba sambu-sambua naha wame'e ba sara-sara nono zawi ba sage-sageu mbiri-biri si matua ibe'e sumange.

Faza 24

I. Fama ele'ö Mbileamo fanete zi dua balö 

1 Ba me i'ila Bileamo, omasi Yehowa, tefahowu'ö Ndraono Gizeraeli, ba lö i'alui wama'ele'ö si mane ba zi mendrua mege, itema i'otahögö danö si mate.
2 Ba me ifakhölö ia, ba me i'ila Ndraono Gizeraeli solombase ba da'ö, sambu-sambua mado ba sambu-sambua nahia, ba so khönia Geheha Lowalangi.

3 Ba iŵa'ö niŵa'önia, imane: "Da'e niŵa'ö Mbileamo andre, ono Mbeori; da'e niŵa'ö niha andrö, si no teboka hörö.
4 Da'e niŵa'ö zamondrongo fehede Lowalangi, sanehe angilata khö Zi lö ambö fa'abölö, si no alau tou ba si no muheta balu-balu hörö:
5 Ha lö agasökhi nosemi, ya'ami ma'uwu Yakobo! nahiami andrö, ya'ami Iraono Gizeraeli.
6 Si mane daso, si no ebolo misa, si mane kabu ba mbewe nidanö sebua, si mane göna farasi, nitanö Yehowa, si mane eresi ba mbewe nidanö!
7 Aduwa nidanö ba dimba andrö khönia, ba si lö ambö idanö nowinia. Sabölö moroi khö Agagi andrö razora, sebua sibai wa'asalaŵania.
8 Lowalangi andrö zangeheta mege ba danö Miserayi, ba no amaedola wa'abölö göröbao khöra. Niha si fa'emali khöra, ba la'a, larasa döla, lafatö nono wana khöra.
9 No lafadölö ira, mörö ira tou, si mane singo, ba si mane singo si alawe; ha niha zi keani ya'ira? Ha niha zamahowu'ö ya'ugö, ba nifahowu-howu'ö, ba ha niha zangelifi ya'ugö, ba ni'elifi!"

 II. Fango'ozui fama'ele'ö 

10 Ba mofönu sibai Mbalaki khö Mbileamo, ilau datawo. Ba imane khö Mbileamo: Ba wangelifi emaligu ufakaoni'ö ndra'ugö, ba no ha sambalö famahowu khöu, no medölu ae!
11 Ba fuli'ö manö sa'ae khömi; tödögu, ba u'ebua'ö luou, ba si lö luo ndra'ugö ibe'e Yehowa.

12 Ba imane Bileamo khö Mbalaki: Hadia, tenga no uŵa'ö ba zinenge andrö, nifatengeu khögu:
13 He afönu nomonia firö ba ana'a ibe'e khögu Balaki, ba tebai zui ufadaö niŵa'ö Yehowa ba tebai ulau zomasi ndra'o, ha nibe'e Yehowa ba dödögu, ha da'ö uŵa'ö.
14 Ba ufulido sa'ae ba niwama; ba hiza, da'ubokai khöu hadia nilau niha andrö ba mbanuau dania.

15 Ba iŵa'ö niŵa'önia, imane: "Da'e niŵa'ö Mbileamo andre, ono Mbeori, niha andrö, si no teboka hörö.
16 Da'e niŵa'ö zamondrongo fehede Lowalangi, si no aboto ba dödö Fondrege zalaŵa andrö, sanehe angilata khö Zi lö ambö fa'abölö, si no alau tou ba si no muheta balu-balu hörö;
17 U'ila ia, ba lö'ö na anehedo ia, ba aröu na ma'ifu. Tumbu ndröfi ba ma'uwu Yakobo, ba si'o zalaŵa i'otarai Ndraono Gizeraeli; da'ö worasa dangi-dangi Ndraono Moabi, fabaya amu'u ma'uwu Zeti fefu.
18 Tanö Ndraono Gedomo, ba möi barö mbawara, ba Se'ira, emalira, ba möi barö mbawara. Ba sebua turia nilau Ndraono Gizeraeli,
19 Ba ma'uwu Yakobo i'otarai salaŵa, ba ihori zi no moloi mege, ba mbanua misa!"

20 Ba me i'ila Ndraono Gamaleki, ba iŵa'ö niŵa'önia, imane: "Si a'a niha baero andrö, ba ya'ia Ndraono Gamaleki, ba fozunia, ba fa'atekiko!"

21 Ba me i'ila ma'uwu Geni andrö, ba iŵa'ö niŵa'önia, imane: "No aro nahiamö, nifanuge ba dete gara gazunimö.
22 Ba fa'atekiko sa ato föna Ga'ino, ha wa'ara tö na, ba la'oloi'ö ndra'ugö Dawa Asiria."

23 Ba imane na: "Alai ita, ha niha zauri, na ifatörö zi manö Lowalangi!
24 Ba hiza nowo moroi sa ba Ndrawa Giti, fangöhöndrögö Ndrawa Asiria, fangöhöndrögö danö si yefo; ba da'ö göi, ba fa'atekiko fönania."

25 Ba ifazaŵa ia Bileamo, ba wamuli ya'ia ba khöra, ba mofanö göi Mbalaki.

Faza 25

I. Lahoröni nono alawe Ndraono Midiano Iraono Gizeraeli. Fotu horö andrö 

1 Ba me soso ba Zitimi Ndraono Gizeraeli, ba ibörötaigö lahorö-horöni nono alawe Ndraono Moabi.
2 Lakaoni ira ba wemanga ba wame'e adu khöra Iraono Moabi; ba manga ira ba mangalulu ba nadu khöra.
3 Ba molemba ba Mba'ali-Weoro Ndraono Gizeraeli;

ba mofönu Yehowa ba Ndraono Gizeraeli:

4 Ba imane Yehowa khö Moze: Owuloi zatua mbanua fefu, ba taŵi ira ba zino, khö Yehowa, ena'ö döhö wönu Yehowa andrö ba Ndraono Gizeraeli, si no abölö-bölö.

5 Ba imane Moze ba zanguhuku ba Ndraono Gizeraeli: Ibunu mbanuania zamösana, ya'ami, banuania si no molemba ba Mba'ali-Weoro andrö!

6 Ba so zamösa, Iraono Gizeraeli, solohe ba khöra ono alawe Ndraono Midiano, ba zanehe Moze ba Iraono Gizeraeli sato, fefu, me mangarö-ngarö ira ba golayama nose wama'ele'ö.

7 Ba me i'ila da'ö Fineha, ono Geleazari, ma'uwu Ga'aroni ere, ba maoso ia ba hunö zato, ituyu doho,
8 ba i'o'ö mbanuara andrö misi bakha, ba faoma itaru'ö ba dalu doho, darua ira iwara andrö alawe andrö;

ba döhö wamakao andrö, ba Ndraono Gizeraeli.
9 Ba fa'ato zi no tekiko ba wamakao andrö, ba no 24.000.

 II. Fönu Wineha andrö. Te'aro'ö ia ere. Lasuwö Ndraono Midiano 

10 Ba humede Yehowa khö Moze, imane:
11 Fineha andrö, ono Geleazari, ma'uwu Ga'aroni ere, ba no ibe'e alö wönugu ba Ndraono Gizeraeli, me no mofönu ia khöra, si mane na mofönu-fönu ndra'o khöra, ba tobali lö uhori Ndraono Gizeraeli, ba wönugu andrö.
12 Andrö öŵa'ö khönia: Hiza, ufabu'u khönia wangorifi khögu.
13 Nitehe ere ia, awö nga'ötönia dania, götö-götö wa'ara; böli gölönia, me no mofönu ia ba zöfönu Lowalanginia, ba me no ifaigi wameta sala ba Ndraono Gizeraeli.

14 Ba töi mbanuara andrö nibunu, awö ndra'alawe Iraono Midiano andrö, ba Simeri, ono Zalu, satua mbanua ba mado Zimeoni.
15 Ba ira alawe Iraono Midiano nibunu andrö, ba Kosibi döi, ono Zuri, satua mbanua, satua zi sawu ba Ndraono Midiano.

16 Ba humede Yehowa khö Moze, imane:
17 Misuwö Ndraono Midiano, mi'alani ira.
18 Noa sa lasuwö ami falimosara andrö, nilaura khömi, ba Weoro andrö ba ba mbanuara andrö, Kosibi, ono zalaŵa Ndraono Midiano nibunu me luo tefatörö khömi wamakao andrö, ba Weoro andrö.

Faza 26

I. Lafuli la'ofaya niha 

1 Ba me no döhö wamakao andrö, ba imane Yehowa khö Moze, ba khö Geleazari, ono Ga'aroni ere:
2 Mi'ofaya Ndraono Gizeraeli fefu, si 20 fakhe ba si a'a moroi andrö, sambu-sambua mado, dozi solohe baluse ba Ndraono Gizeraeli.

3 Ba laŵa'ö li ira Moze Eleazari khöra, ba zalo'o tanö Ndraono Moabi, ba gamaudu Yerikho,
4 khöra si 20 fakhe ba si a'a moroi andrö, dali niŵa'ö Yehowa khö Moze.

Ba da'e Ndraono Gizeraeli, si otarai danö Miserayi:

5 Rubeno, si a'a Ndraono Gizeraeli. Ba iraono Rubeno, ba Hanokhi, tua nga'ötö Hanokhi andrö; ba Walu, tua nga'ötö Walu andrö.
6 Ba Heseroni, tua nga'ötö Heseroni andrö; ba Karemi, tua nga'ötö Garemi andrö.
7 Da'ö nga'ötö Rubeno andrö. Ba fa'ato ni'ofaya ya'ira, ba no 43.730.

8 Ba ono Walu andrö, ba Eliabi.
9 Ba iraono Geliabi, ba Nemueli ba Datano ba Abiramo. Da'ö zalaŵa rafe andrö, Datano ba Abiramo, si fao khö Gora no, me fasoso ira khö Yehowa,
10 me ifaboka mbawania tanö, me itölö ira, awö Gora, me tekiko zi fao andrö, me i'a alitö zi 250 niha, me tobali tandra [famangelama] ira.
11 Ba lö si tekiko ndraono Gora. 12 Ba ba nga'ötö ndraono Zimeoni, ba Nemueli, tua nga'ötö Nemueli andrö, ba Yamini, tua nga'ötö Yamini andrö, ba Yakhino, tua nga'ötö Yakhino andrö,
13 ba Sera, tua nga'ötö Zera andrö, ba Saulo, tua nga'ötö Zaulo andrö;
14 da'ö nga'ötö Zimeoni andrö, no 22.200.

15 Ba ba nga'ötö ndraono Gado andrö, ba Sefono, tua nga'ötö Zefono andrö, ba Hagi, tua nga'ötö Hagi andrö, ba Suni, tua nga'ötö Zuni andrö,
16 ba Osini, tua nga'ötö Gosini andrö, ba Eri,
17 tua nga'ötö Geri andrö, ba Arodi, tua nga'ötö Garodi andrö, ba Areli, tua nga'ötö Gareli andrö.
18 Da'ö nga'ötö ndraono Gado andrö, ha wa'ato ira, ni'ofaya, no 40.500.

19 Ba ono Yuda, ba Eri ba Onani, ba Eri andrö ba Onani, ba si mate ba danö Gana'ana.
20 Ba ba nga'ötö ndraono Yuda andrö, ba Sela, tua nga'ötö Zela andrö, ba Faresi, tua nga'ötö Waresi andrö, ba Sera, tua nga'ötö Zera andrö.
21 Ba ba ndraono Waresi andrö, ba Eseromo, tua nga'ötö Geseromo andrö, ba Hamuli, tua nga'ötö Hamuli andrö.
22 Da'ö nga'ötö Yuda andrö, ha wa'ato ira, ni'ofaya no 76.500.

23 Ba ba nga'ötö Isasari andrö, ba Tola, tua nga'ötö Dola andrö, ba Fuwa, tua nga'ötö Wuwa andrö,
24 ba Yasubi, tua nga'ötö Yasubi andrö, ba Simeroni, tua nga'ötö Zimeroni andrö.
25 Da'ö nga'ötö Isasari andrö, ha wa'ato ira, ni'ofaya, no 64.300.

26 Ba ba nga'ötö Zebuloni, ba Seredi, tua nga'ötö Zeredi andrö, ba Elono, tua nga'ötö Gelono andrö, ba Yaleeli, tua nga'ötö Yaleeli andrö.
27 Da'o nga'ötö Zebuloni andrö, ha wa'ato ira, ni'ofaya, no 60.500.

28 Ba nga'ötö Yosefo, ba ononia andrö, Manase ba Eferayi.
29 Ba ba ndraono Manase, ba Makhiro, tua nga'ötö Makhiro andrö. Ono Makhiro, ba Gileadi, tua nga'ötö Gileadi andrö.
30 Ono Gileadi andrö, ba Yezeri, tua nga'ötö Yezeri andrö, ba Heleki, tua nga'ötö Heleki andrö,
31 ba Aserieli, tua nga'ötö Gaserieli andrö, ba Sikhema, tua nga'ötö Zikhema andrö,
32 ba Semida, tua nga'ötö Zemida andrö, ba Heferi, tua nga'ötö Heferi andrö.
33 Ba Selofadi andrö, ono Heferi, ba si lö ono matua, ha ono alawe; ba töi nononia alawe andrö, ba Mala ba Noa ba Hogela ba Milika ba Tirisa.
34 Da'ö nga'ötö Manase, ha wa'ato ira ni'ofaya, no 52.700.

35 Ba da'e nga'ötö ndraono Geferayi andrö: Sutela, tua nga'ötö Zutela andrö, ba Bekheri, tua nga'ötö Mbekheri andrö, ba Tahana, tua nga'ötö Dahana andrö.

36 Ba da'e Ndraono Zutela andrö: Erano, tua nga'ötö Gerano andrö.
37 Da'ö nga'ötö ndraono Geferayi, ha wa'ato ira, ni'ofaya, no 32.500. Da'ö nga'ötö ndraono Yosefo andrö.
38 Ba ba nga'ötö ndraono Mbeniyami, ba Bela, tua nga'ötö Mbela andrö ba Asibeli, tua nga'ötö Gasibeli andrö, ba Ahiramo, tua nga'ötö Gahiramo andrö,
39 ba Sufama, tua nga'ötö Zufama andrö, ba Hufama, tua nga'ötö Hufama andrö.
40 Ba ono Mbela andrö, ba Aradi ba Na'ama; Aradi, ba tua nga'ötö Garadi andrö, ba Na'ama, ba tua nga'ötö Na'ama andrö.
41 Da'ö nga'ötö ndraono Mbeniyami andrö, ha wa'ato ira, ni'ofaya, no 45.600.

42 Ba da'e nga'ötö ndraono Dano andrö: Suha, tua nga'ötö Zuha andrö; da'ö nga'ötö Dano, ba watalifusöta andrö khöra.
43 Fefu nga'ötö Zuha andrö, ha wa'ato ira, ni'ofaya, ba no 64.400.

44 Ba ba nga'ötö ndraono Gaseri, ba Yimena, tua nga'ötö Yimena andrö, ba Yisiwi, tua nga'ötö Yisiwi andrö, ba Beria, tua nga'ötö Mberia andrö.
45 Ba iraono Mberia, ba Heberi, tua nga'ötö Heberi andrö, ba Malekieli, tua nga'ötö Malekieli andrö.
46 Ba ono Gaseri alawe, ba Sera döi.
47 Da'ö nga'ötö ndraono Gaseri, ha wa'ato ira, ni'ofaya, no 53.400.

48 Ba ba nga'ötö ndraono Nafatali, ba Yaseeli, tua nga'ötö Yaseeli andrö, ba Guni, tua nga'otö Guni andrö,
49 ba Yeseri, tua nga'ötö Yeseri andrö, ba Silemi, tua nga'ötö Zilemi andrö.
50 Da'ö nga'ötö Nafetali ba wafalitusöta andrö khöra, ba fa'ato ni'ofaya, ya'ira, ba no 45.400.

51 Da'ö ni'ofaya, Iraono Gizeraeli, no 601.730.

 II. Tefakhoi wamaosa tanö. Iraono Lewi 

52 Ba humede Yehowa khö Moze, imane:
53 Khöra andrö lafaosa danö, nitutu tanö, balazi ha wa'ato ira.
54 Sato niha, ba ebolo danö labe'e tana khöra, ba ba zi öna-öna fa'ato, ba la'önaigö wogoi tana khöra; balazi ha wa'ato ni'ofaya, ya'ira, ba wogoi tana khöra.
55 Ba nilau dahö-dahö ba wamaosa tanö, sambu-sambua mado zanema, balazi döi duara.
56 Dali dahö-dahö, ba wamaosa khöra, tana khöra, ba zato niha ba ba zambö fa'ato.

57 Ba da'ö ni'ofaya ono Lewi, sambu-sambua watalifusöta: Gereso andrö, tua nga'ötö Gereso, ba Kahati, tua nga'ötö Gahati andrö, ba Merari, tua nga'ötö Merari andrö.
58 Da'ö nga'ötö Lewi andrö: nga'ötö Libeni andrö, ba nga'ötö Heberona, ba nga'ötö Maheli, ba nga'ötö Husi, ba nga'ötö Gora. Ba ono Gahati, ba Ameramo andrö;
59 ba fo'omo Gameramo, ba Yokhebe, ono Lewi alawe, ononia ba danö Miserayi; ba ono da'ö khö Gameramo, ba A'aroni ba Moze ba talifusöra alawe andrö, Miriya.
60 Ba ono Ga'aroni, ba Nadabi ba Abihu ba Eleazari ba Itamari.
61 Ba Nadabi andrö ba Abihu, ba mate, me la'ohe föna Yehowa galitö si tenga.
62 Ba fa'ato ni'ofaya, ya'ira, ba no 23.000, dozi motöi matua, si sara waŵa fa'ebua ba si a'a moroi andrö. Lö'ö sa mufao ira ba wangofaya Iraono Gizeraeli bö'ö mege, me lö sinemara tana khöra tanö, ba ngai Ndraono Gizeraeli bö'ö.

63 Da'ö ni'ofaya ndra Moze Eleazari ere andrö, sangofaya Iraono Gizeraeli ba zalo'o tanö Ndraono Moabi, ba mbewe Yoridano, ba gamaudu Yerikho.
64 Ba samösa lö'ö sa'ae ba da'ö ni'ofaya ndra Moze A'aroni ere no, me la'ofaya Ndraono Gizeraeli ba danö si mate ba gahe hili Zina'i.
65 Noa sa iŵa'ö khöra Yehowa, si mate ba danö si mate ira; ba no tobali samösa lö si tosai, ya'ira andrö, baero Galebi, ono Yefune, ba Yosua, ono Nuni.

Faza 27

I. Amakhoita ba nono alawe sanema ondröita 

1 Ba so nono Zelofadi alawe, Selofadi ono Heferi ono Gileadi ono Makhiro ono Manase, nga'ötö Manase andrö, ono Yosefo, ba töi nononia andrö, ba Mala ba Noa ba Hogela ba Milika ba Tirisa.

2 La'ondrasi ndra Moze Eleazari ere andrö ba satua ba sato fefu, ba golayama nose wama'ele'ö, lamane:
3 Amama, ba no mate ba danö si mate, tenga awö zi fao khö Gora no, si maoso no, solaŵa Yehowa; ba horönia [samösa ya'ia] mate ia. Ba lö ono matua khönia.
4 Ba hana wa labe'e taya döi namama ba nga'ötö andrö khöra, me no lö ono matua khönia; Khöma mibe'e dana khöma tanö, ba ngai dalifusö namama!

5 Ba i'ohe khö Yehowa huhuora andrö Moze.

6 Ba imane Yehowa khö Moze:
7 Si ndruhu niŵa'ö nono Zelofadi andrö. Öbe'e sa'ae khöra dana khöra, ba ngai dalifusö namara, tana khö namara ena'ö, ba khöra möi öbe'e.

8 Ba ömane ba Ndraono Gizeraeli: Na so zi mate lö ono matua, ba khö nononia alawe möi dana khönia tanö mibe'e.
9 Ba na lö'ö göi ono alawe khönia, ba ba dalifusönia mitehe dana khönia andrö.
10 Ba na lö'ö göi talifusönia, ba ba dalifusö namania mitehe.
11 Ba na lö'ö göi talifusö namania, ba ba zabölö ahatö khönia ba nga'ötöra andrö möi mibe'e; da'ö sa'ae zokhö.

Da'ö dania huku ba Ndraono Gizeraeli, dali niŵa'ö Yehowa khö Moze.

 II. I'ombakha'ö wa'amate Moze Yehowa ba iŵa'ö wamataro Yosua, fangali Moze 

12 Ba imane Yehowa khö Moze: Ae miyaŵa ba hili Gabari andrö, ba faigi danö andrö, nibe'egu ba Ndraono Gizeraeli.
13 Ba na no öfaigi, ba la'orudugö göi ndra'ugö khö ndra tuau, si mane ga'au A'aroni, si no mu'orudugö,
14 me no lö nifondrondrongomi niŵa'ögu andrö, ba danö si mate Sini, me fasoso zato, me mifolakhömi mena'ö ndra'odo ba zanehe ira, ba nidanö andrö (Idanö wasosota andrö da'ö ba Gadesi, ba danö si mate Sini)

15 Ba humede Moze khö Yehowa, imane:
16 Ena'ö na ifataro zamösa solohe sato Yehowa andrö, So'aya noso ba mboto niha fefu,
17 solohe ya'ira na mofanö ba na mangawuli, solohe ya'ira na möi, heza, ba na lafuli ira baose, fa böi hulö mbiri-biri si lö kubalo mbanua Yehowa andrö.

18 Ba imane Yehowa khö Moze: Halö khöu Yosua andrö, ono Nuni, niha si so Eheha, tufa högönia tangau,
19 ba ohe khö Geleazari ere andrö ba ba zato fefu, ba wamataro ya'ia ba zanehe ira;
20 ba öhare'ö khönia ösa lakhömimö andrö, ena'ö lafondrondrongo linia Iraono Gizeraeli sato, fefu.
21 Yamöi khö Geleazari ere, ena'ö idöni ba duna Urimi andrö, khö Yehowa; balazi dania niŵa'önia na mofanö ira, ba na molombase, ya'ia ba Iraono Gizeraeli fefu, sato fefu.

22 Ba i'o'ö Moze niŵa'ö Yehowa khönia: ihalö Yosua andrö ba i'ohe khö Geleazari ere ba ba zato fefu.
23 Ba itufa högönia tanga, ifataro ia, dali niŵa'ö Yehowa, nifa'ema Moze.

Faza 28

I. Sumange sero ma'ökhö 

1 Ba humede Yehowa khö Moze, imane:
2 Be'e li ba Ndraono Gizeraeli, ömane khöra: Böi olifu ami wame'e ame'ela sumange andrö khögu na inötö, ögu, sumange nifatörö ba galitö, nihonogöi khögu, samohua khögu.

3 Ömane na khöra: Da'ö zumange nifatörö ba galitö, nibe'emi khö Yehowa: Sero ma'ökhö, ba dua rozi nono mbiri-biri, si lö sala, sumange nitunu, si lö aefa-aefa.
4 Ono mbiri-biri si sara, ba na mahemolu mbanua öbe'e, ba si sara, ba na tanö owi, ba tölu kata hamo si sökhi,
5 ninifakhöyö fanikha mbua zai nifufu, samba kata, sumange ni'a.
6 Da'ö zumange nitunu andrö, si lö aefa-aefa, nibe'e no, ba gahe hili Zina'i, samohua, nibe'e khö Yehowa, sumange nifatörö ba galitö.
7 Ba nifao ba zi sara-sara ono mbiri-biri, sumange nibadu, ba samba-samba kata. Ba ni'amoni'ö labe'e khö Yehowa zumange nibadu andrö, agu nilau famasa.
8 Ba ono mbiri-biri si sara, ba na tanö owi öbe'e; ba nifao zumange ni'a, si mane ba zanguhulö wongi mege, awö zumange nibadu andrö, nifao khönia, sumange nifatörö ba galitö, nibe'e khö Yehowa, samohua.

 II. Sumange na luo sabato 

9 Ba na luo sabato, ba dua rozi nono mbiri-biri si döfi fa'ebua, si lö sala, ba tölu hinaoya hamo si sökhi nifaruka fanikha, sumange ni'a, ba sumange nibadu andrö, nifao ba da'ö.

10 Da'ö zumange nitunu andrö, ero na luo sabato, baero zumange nitunu andrö, si lö aefa-aefa, ba sumange nibadu andrö, nifao ba da'ö.

 III. Sumange na fasulöna mbaŵa 

11 Ba ero na fasulöna mbaŵa khömi, ba mibe'e sumange Yehowa, ba dua rozi nono zawi, si matua ba sageu mbiri-biri si matua ba fitu rozi nono mbiri-biri, si döfi fa'ebua, si lö sala;
12 ba sara-sara ono zawi, ba dua-dua dumba nifao hamo si sökhi nifaruka fanikha, sumange ni'a, ba sage-sageu biri-biri si matua, ba tölu-tölu hinaoya hamo si sökhi, nifaruka fanikha, sumange ni'a,
13 ba sara-sara ono mbiri-biri, ba tölu-tölu kata hamo si sökhi, nifaruka fanikha, sumange ni'a — sumange nitunu, samohua, sumange nifatörö ba galitö, nibe'e khö Yehowa. 14 Ba ba zumange nibadu andrö, nifao ba da'ö, ba sara-sara ono zawi, ba samba-samba hinaoya nagu ba sage-sageu biri-biri si matua, ba samba-samba kata a matonga, ba sara-sara ono mbiri-biri, ba samba-samba kata.

Da'ö zumange nitunu andrö nibe'e, ero na fasulöna, döfi fasui manö.

15 Ba baero ö, ba sageu nambi si matua, sumange fameta horö, nibe'e khö Yehowa; baero zumange nitunu andrö, si lö aefa-aefa, ba baero zumange nibadu andrö, nifao ba da'ö, wame'e da'ö.

 IV. Sumange fasa 

16 Ba ba zi meweleöfa ba mbaŵa si föföna, ba telau wasa andrö, khö Yehowa.
17 Ba ba zi mewelelima ba mbaŵa da'ö, ba aekhu ba danö gowasa andrö. Fitu bongi wa'ara te'a roti si lö mu'aisöni.
18 Na luo si föföna andrö, ba owulo ba ni'amoni'ö ba lö tola mihalö hadia ia halöŵö ba da'ö.
19 Ba nibe'e khö Yehowa sumange nifatörö ba galitö, sumange nitunu, ba dua rozi nono zawi, si matua, ba sageu mbiri-biri si matua ba fitu rozi nono mbiri-biri; si lö sala, mibe'e.
20 Ba nifao ba da'ö, sumange ni'a, ba hamo si sökhi, nifaruka fanikha, dua dumba zi fao ba nono zawi, ba tölu hinaoya ba mbiri-biri si matua andrö;
21 ba sara-sara ono mbiri-biri si fitu andrö, ba tölu-tölu kata mifao.
22 Ba baero ö, ba sageu nambi si matua, sumange fameta horö, ba wameta salami andrö.

23 Da'ö [fefu] mibe'e, lö lai zumange nitunu andrö ba zanguhulö wongi, nibe'e sumange nitunu si lö aefa-aefa.
24 Sumange da'ö nibe'e khö Yehowa, ö sumange nifatörö ba galitö, samohua, ero ma'ökhö, fitu bongi wa'ara; baero zumange nitunu andrö si lö aefa-aefa andrö, ba baero zumange nibadu andrö, nifao ba da'ö wame'e ya'ia.

25 Ba na luo si fitu, ba owulo ami ba ni'amoni'ö, ba lö tola mihalö hadia ia halöŵö ba da'ö.

 V. Sumange na luo wendrakose 

26 Ba na baŵa wamasi sahulö, na mibe'e zumange Yehowa, sumange ni'a, föfö mbua zahulö, na owasa wendrakose khömi, ba owulo ami ba ni'amoni'ö; ba lö tola mihalö hadia ia halöŵö ba da'ö.
27 Ba sumange nitunu, samohua, nibe'emi khö Yehowa, ba dua rozi nono zawi ba sageu mbiri-biri si matua ba fitu rozi nono mbiri-biri.
28 Ba nifao ba da'ö sumange ni'a, ba hamo si sökhi nifaruka fanikha, sara-sara ono zawi ba dua-dua dumba, ba ba mbiri-biri si matua andrö,
29 ba tölu hinaoya, ba sara-sara ono mbiri-biri si fitu andrö, ba tölu-tölu kata;
30 ba sageu nambi si matua, ba wameta salami.
31 Baero zumange nitunu andrö, si lö aefa-aefa andrö, ba baero zumange ni'a ba sumange nibadu, nifao ba da'ö, wame'emi ya'ia; si lö sala mibe'e.

Faza 29

I. Sumange na owasa nilau torofe 

1 Ba na tesa'a lö faoro, na baŵa si fitu, ba owulo ami ba ni'amoni'ö, ba lö tola mihalö hadia ia halöŵö ba da'ö, baŵa wolau torofe fangekhugö niha ia khömi, miŵa'ö.

2 Ba sumange nitunu, samohua, nibe'emi khö Yehowa ba da'ö, ba sara nono zawi, si matua, ba sageu mbiri-biri, si matua ba fitu rozi nono mbiri-biri, si döfi fa'ebua, si lö sala.
3 Ba nifao ba da'ö, sumange ni'a, hamo si sökhi, nifaruka fanikha, ba dua dumba ba nono zawi andrö, ba tölu hinaoya ba mbiri-biri si matua andrö,
4 ba sara-sara ono mbiri-biri andrö si fitu, ba tölu-tölu kata.

5 Ba baero ö, ba sageu nambi si matua, sumange fameta horö, ba wameta salami,
6 baero zumange nitunu andrö na fasulöna, awö zumange ni'a, nifao ba da'ö, ba baero zumange nitunu andrö sero ma'ökhö ba sumange ni'a andrö, ba sumange nibadu, nifao, nifakhoi andrö — samohua, sumange nifatörö ba galitö, nibe'e khö Yehowa.

 II. Na owasa fangatulö 

7 Ba ba zi mewulu, ba mbaŵa si fitu andrö, ba owulo ami ba ni'amoni'ö ba mangalulu ami; hadia ia halöŵö, ba lö tola mihalö ba da'ö.

8 Ba sumange nitunu, nibe'emi khö Yehowa, samohua, ba sara nono zawi, si matua, ba sageu mbiri-biri si matua ba fitu rozi nono mbiri-biri si döfi fa'ebua; si lö sala mibe'e.
9 Ba nifao ba da'ö, sumange ni'a, ba hamo si sökhi nifaruka fanikha, dua dumba ba nono zawi andrö, ba tölu hinaoya ba mbiri-biri si matua,
10 ba sara-sara ono mbiri-biri andrö, ba tölu-tölu kata.

11 Ba baero ö, ba sageu nambi si matua, sumange fameta horö, lö lai zumange fameta horö andrö, ba wameta salami, ba lö lai zumange nitunu andrö, sero ma'ökhö ba sumange ni'a ba sumange nibadu, nifao ba da'ö.

 III. Na owasa nose daha geu 

12 Ba ba duli ba mbaŵa si fitu andrö göi, ba owulo ami ba ni'amoni'ö; ba lö tola mihalö hadia ia halöŵö ba da'ö; owasa nilau khö Yehowa, fitu bongi wa'ara.
13 Ba sumange nitunu nibe'emi sumange nifatörö ba galitö, samohua khö Yehowa, ba feledölu nono zawi, si matua, ba dua geu mbiri-biri si matua, ba feleöfa nono mbiri-biri, si döfi fa'ebua; ba si lö sala.
14 Ba nifao ba da'ö, sumange ni'a, ba hamo si sökhi, nifaruka fanikha, sara-sara ono zawi andrö, si feledölu, ba dua-dua dumba, ba sage-sageu biri-biri si matua, ba tölu-tölu hinaoya,
15 ba sara-sara ono mbiri-biri andrö, si feleöfa, ba tölu-tölu kata. 16 Ba baero ö, ba sageu nambi si matua, sumange fameta horö, lö lai zumange nitunu andrö, sero ma'ökhö ba sumange ni'a ba sumange nibadu, nifao ba da'ö.

17 Ba mahemolu ö, ba felendrua rozi nono zawi, si matua, ba dua geu mbiri-biri si matua, ba feleöfa rozi nono mbiri-biri, si döfi fa'ebua, si lö sala,
18 awö zumange ni'a andrö ba sumange nibadu, nifao ba da'ö, ba nono zawi andrö ba ba mbiri-biri si matua ba ba nono mbiri-biri andrö, dali wa'oya, balazi nifakhoi andrö. 19 Ba baero ö, ba sageu nambi si matua, sumange fameta horö, lö lai zumange nitunu andrö, sero ma'ökhö ba sumange ni'a andrö ba sumange nibadu, nifao ba da'ö.

20 Ba mahemolu ö, ba felezara rozi nono zawi, ba dua geu mbiri-biri si matua, ba feleöfa nono mbiri-biri si lö sala,
21 si döfi fa'ebua, awö zumange ni'a andrö ba sumange nibadu, nifao ba da'ö, ba nono zawi andrö ba ba mbiri-biri si matua ba ba nono mbiri-biri andrö, dali wa'oya, balazi nifakhoi andrö. 22 Ba baero ö, ba sageu nambi si matua, sumange fameta horö, lö lai zumange nitunu andrö, sero ma'ökhö, ba sumange ni'a andrö ba sumange nibadu, nifao ba da'ö.

23 Ba mahemolu ö, ba fulu rozi nono zawi, ba dua geu mbiri-biri si matua ba feleöfa rozi nono mbiri-biri, si lö sala, si döfi fa'ebua,
24 awö zumange ni'a andrö ba sumange nibadu, nifao ba da'ö, ba nono zawi andrö ba ba mbiri-biri si matua ba ba nono mbiri-biri andrö, dali wa'oya, balazi nifakhoi andrö. 25 Ba baero ö, ba sageu nambi si matua, sumange fameta horö, lö lai zumange nitunu andrö, sero ma'ökhö ba sumange ni'a andrö ba sumange nibadu, nifao ba da'ö.

26 Ba mahemolu ö, ba siŵa rozi nono zawi, ba dua geu mbiri-biri si matua ba feleöfa rozi nono mbiri-biri, si lö sala, si döfi fa'ebua,
27 awö zumange ni'a andrö ba sumange nibadu, nifao ba da'ö, ba nono zawi andrö ba ba mbiri-biri si matua ba ba nono mbiri-biri andrö, dali wa'oya, balazi nifakhoi andrö.
28 Ba baero ö, ba sageu nambi si matua, sumange fameta horö, lö lai zumange nitunu andrö, sero ma'ökhö, ba sumange ni'a andrö ba sumange nibadu, nifao ba da'ö.

29 Ba mahemolu ö, ba ŵalu rozi nono zawi ba dua geu mbiri-biri si matua ba feleöfa rozi nono mbiri-biri, si lö sala ba si döfi fa'ebua,
30 awö zumange ni'a andrö ba sumange nibadu, nifao ba da'ö, ba nono zawi andrö ba ba mbiri-biri si matua ba ba nono mbiri-biri andrö, dali wa'oya, balazi nifakhoi andrö.
31 Ba baero ö, ba sageu nambi si matua, sumange fameta horö, lö lai zumange nitunu andrö, sero ma'ökhö, ba sumange ni'a andrö ba sumange nibadu, nifao ba da'ö.

32 Ba mahemolu ö, ba fitu rozi nono zawi ba dua geu mbiri-biri si matua ba feleöfa nono mbiri-biri, si lö sala, si döfi fa'ebua,
33 awö zumange ni'a andrö ba sumange nibadu, nifao ba da'ö, ba nono zawi andrö ba ba mbiri-biri si matua ba ba nono mbiri-biri andrö, dali wa'oya, balazi nifakhoi andrö.
34 Ba baero ö, ba sageu nambi si matua, sumange fameta horö, lö lai zumange nitunu andrö, sero ma'ökhö, ba sumange ni'a andrö ba sumange nibadu, nifao ba da'ö.

35 Ba na luo si ŵalu, ba owulo ami; ba lö tola mihalö hadia ia halöŵö ba da'ö.
36 Ba sumange nitunu, nibe'emi sumange nifatörö ba galitö, samohua khö Yehowa, ba sara nono zawi ba sageu mbiri-biri si matua, ba fitu rozi nono mbiri-biri, si lö sala, si döfi fa'ebua,
37 awö zumange ni'a andrö ba sumange nibadu, nifao ba da'ö, ba nono zawi andrö ba ba mbiri-biri si matua ba ba nono mbiri-biri andrö, dali wa'oya, balazi nifakhoi andrö.
38 Ba baero ö, ba sageu nambi si matua, sumange fameta horö, lö lai zumange nitunu andrö, sero ma'ökhö, ba sumange ni'a andrö ba sumange nibadu, nifao ba da'ö.

39 Da'ö zumange nibe'emi khö Yehowa, na baŵa gowasa andrö khömi, baero nibe'emi sumange nitunu ba sumange ni'a ba sumange nibadu ba sumange fangorifi, he na ba wanörö amabu'ula li, ba he na saoha gölö.

Faza 30

I. Amakhoita ba gamabu'ula li ndramatua 

1 Ba ibe'e li ba Ndraono Gizeraeli Moze, dali manö niŵa'ö Yehowa khö Moze.
2 Ba humede Moze ba zatua mado Ndraono Gizeraeli, imane: 

Da'ö ia, ni'oroi'ö Yehowa.
3 Na so zamabu'u linia khö Yehowa, ma na möi ba hölu, wamabu'u famoni hadia ia, ba lö tola ifuli linia, yamutörö sibai niŵa'önia andrö.

 II. Ba gamabu'ula li nono alawe ba ba gamabu'ula li zi no muhalö 

4 Ba na ono alawe zamabu'u linia khö Yehowa, na ifabu'u wamoni hadia ia, fatua ono alawe na ia baomo namania,
5 ba na irongo amania gamabu'ula linia ba famoni andrö, nifabu'unia, ba na lö hede-hedenia, ba tebai awu'a gamabu'ula linia fefu, ba famoninia fefu, nifabu'unia, ba tebai awu'a.

6 Ba na itenaŵa ia amania, na luo irongo, ba si lö'ö gamabu'ulania fefu, awö wamoni andrö, nifabu'unia; ba ibe'e aefa zalania Yehowa, me no amania zanenaŵa ya'ia.

7 Ba na lahalö ia lö mutörö gamabu'ula li, ba ma hadia niŵa'önia, si lö mu'odödögö sibai, wamabu'u hadia ia,
8 ba na irongo sangai ya'ia, ba na lö hede-hedenia ba da'ö, na luo irongo, ba lö awu'a gamabu'ula linia, ba famoninia andrö, nifabu'unia, ba lö awu'a.
9 Ba na itenaŵa ia fo'omonia, na luo irongo, ba amaedola zi lö'ö gamabu'ula li andrö, si lö mutörö na, ibe'e, awö niŵa'önia andrö, si lö mu'odödögö sibai, wamabu'u hadia ia, ba ibe'e aefa zalania Yehowa.

 III. Ba gamabu'ula li lakha mbanua ba ba gamabu'ula li nitibo'ö ndramatua 

10 Ba amabu'ula li zi no mate donga ba amabu'ula li ndra'alawe nitibo'ö, fefu nifabu'ura, ba lö awu'a khöra.
11 Ba na baomo wo'omonia ifabu'u linia, ma si möi ba hölu, wamabu'u hadia ia wamoni, ba na irongo fo'omonia,
12 ba na lö hede-hedenia ba da'ö, ba na lö itenaŵa ia, ba tebai awu'a gamabu'ula linia fefu, ba famoni andrö fefu, nifabu'unia, ba tebai awu'a.

13 Ba na awu'a ibe'e fo'omonia, na luo irongo nifabu'u andrö, ba amaedola zi lö'ö fefu niŵa'önia, he na amabu'ula li, ba he na famoni nifabu'unia; no si lö'ö ibe'e fo'omonia, andrö wa ibe'e aefa zalania Yehowa.
14 Fefu gamabu'ula linia ba fefu wamabu'unia famoni, ba wamakao ya'ia, si no möi ba hölu ia, ba fo'omonia zangila mame'e aro, ba fa'omonia göi zangila mame'e si lö'ö.

15 Na lö hede-hede wo'omonia ba da'ö, ha uga bongi, ba tebai awu'a ibe'e gamabu'ula linia fefu, si lö mutörö na, ba he famoninia fefu; börö wa lö hede-hedenia, me luo irongo; ba da'ö tebai awu'a.
16 Ba na amaedola zi lö'ö ibe'e, na no irongo mege, ba ihalö horönia horö ndra'alawe andrö ba da'ö.

17 Da'ö gamakhoita, niŵa'ö Yehowa khö Moze, amakhoita ba ndramatua ba khö wo'omonia, ba amakhoita khö nama ba khö nononia alawe, si lö muhalö, si so baomo namania na.

Faza 31

I. Lalau mbalöra ba Ndraono Midiano Iraono Gizeraeli 

1 Ba humede Yehowa khö Moze, imane:
2 Lau mbalö Ndraono Gizeraeli ba Ndraono Midiano andrö; ba na aefa da'ö, ba ni'orudugö khö ndra tuau ndra'ugö.

3 Ba humede Moze ba zato, imane: Mi'a'aro'ö niha, banuami ba wanuwö, ena'ö lasuwö Ndraono Midiano andrö, ba wolau balö Yehowa ba Ndraono Midiano.
4 Dozi mado Ndraono Gizeraeli, ba hönöhönö zambusambua mado mifatenge ba wanuwö andrö.
5 Ba latutuyu ba ngahönö Ndraono Gizeraeli hönöhönö zambu-sambua mado, ni'a'aro'ö ba wanuwö andrö, felendrua ngahönö fefu.

6 Ba ifatenge ira ba wanuwö Moze, hönö-hönö zambu-sambua mado; ba ifao khöra Wineha andrö, ono Geleazari andrö, ba wanuwö; solohe fakake ni'amoni'ö andrö da'ö, ba torofe fangekhugö niha.

7 Ba möi ira manuwö Iraono Midiano, dali niŵa'ö Yehowa khö Moze, ba labunu fefu motöi matua.
8 Ba he razo ba Ndraono Midiano ba labubunu, awö ni'ö'ötöra andrö, ya'ia Ewi andrö ba Dekemi ba Suri ba Huri ba Reba, razo Ndraono Midiano, si dalima; ba he Bileamo andrö, ono Mbeori, ba labunu bawa zi'öli.

9 Ba lara'u ndra'alawe Ndraono Midiano Iraono Gizeraeli, fabaya iraono sawuyu khöra, ba la'ohe, ba uriföra sonoro fefu ba uriföra bö'ö fefu, awö nibaya-bayara fefu, ba la'ohe, ahuluara.
10 Ba banuara ba nahiara fefu, ba osera fefu, ba latunu.

11 Ba lahalö fefu nihalöra andrö, ahulua andrö fefu, he niha, ba he urifö,
12 ba la'ohe khö Moze niha andrö, nira'ura ba ahulua bö'ö, awö nibaya-baya andrö, nihalöra, ba khö Geleazari ere ba ba Ndraono Gizeraeli sato, ba golombaseŵa ba zalo'o tanö Ndraono Moabi ba ndraso Yoridano, ba gamaudu Yerikho.

 II. Lasala'ö ira si möi manuwö mege ba lasala'ö göi gahulua 

13 Ba lafaondragö ira ira Moze Eleazari ere ba satua mbanua fefu, baero golombaseŵa.

14 Ba mofönu Moze ba zolohe sanuwö, ba gumandra zi hönö ba ba gumandra zi otu, si oroi, manuwö.
15 Imane khöra Moze: Hadia, no ahori mi'orifi ndra'alawe?
16 No ya'ira mbörö wangerogö Ndraono Gizeraeli Yehowa, me no iŵa'ö khöra Bileamo andrö, ba Weoro andrö, tobali itörö mbanua Yehowa famakao.
17 Ba mibunu fefu motöi matua ba ndraono andrö, ba dozi ira alawe ba zi no orudu iramatua, ba mibunu;
18 ba dozi ono alawe ba zi lö irai orudu iramatua, ba mi'orifi khömi.

19 Ba ya'ami, ba fitu bongi mi'iagö baero golombaseŵa; dozi ami si no mamunu niha ba si no mombambaya nibunu, ba na luo si tölu ba na luo si fitu, ba misala'ö ami, fabaya ni'ohemi andrö, nirabu.
20 Ba si manö göi nukha fefu ba gama-gama uli zawi ba gama-gama bu mbiri-biri fefu ba fakake eu fefu, misala'ö.

21 Ba imane Eleazari ere ba zabölö andrö, si no möi manuwö mege: Da'ö goroisa andrö, ni'oroi'ö Yehowa khö Moze.
22 Ba ana'a ba firö ba töla ba si'öli ba simo mbanua ba simo itö,
23 fefu hadia ia zanaha ba galitö, ba mifatörö ba galitö, ba aheta wa'ara'iönia; hatö fanasa ya'ia ba nidanö fangehao andrö. Ba fefu hadia ia zi lö manaha ba galitö, ba ba nidanö mifatörö.
24 Ba na no mibabago nukhami, na luo si fitu andrö, ba no aheta wa'ara'iömi, ba tola sa'ae mifuli ami ba golombaseŵa.

 III. Lafaosa gahulua 

25 Ba humede Yehowa khö Moze, imane:
26 Ofaya fefu ha wa'oya gahulua andrö, nihalö, he niha, ba he urifö, ya'ugö ba Eleazari ere ba satua mbanua.
27 Ba si matonga, ba öbe'e ba zi no fao ba wanuwö, si no möi mege, ba si matonga, ba ba zato.
28 Ba ba zanuwö andrö, si no möi mege, ba öhalö mbeo, khö Yehowa, sambua ba zi 500, he niha ba he sawi ba he kalide ba he biri-biri.
29 Ba zi matonga tana khöra mihalö ba mibe'e ba danga Geleazari ere, sumange fegero khö Yehowa.
30 Ba ba zi matonga ba Ndraono Gizeraeli, ba sambu-sambua ötutuyu ba zi lima-lima wulu, he niha ba he sawi ba he kalide ba he biri-biri — urifö andrö fefu — ba öbe'e ba danga nono Lewi, sangai-ngai halöŵö andrö ba nose Yehowa.

31 Ba la'o'ö niŵa'ö Yehowa khö Moze ira Moze Eleazari ere.

32 Ba fa'oya gahulua andrö, si tosai ahulua zanuwö andrö, ba no 675.000 nga'eu mbiri-biri,
33 ba 72.000 zawi,
34 ba 61.000 galide:
35 ba ba niha, ba fa'ato nono alawe andrö, ba zi lö irai orudu iramatua, ba no 32.000 niha.

36 Ba si matongania andrö, tana ba zi no möi manuwö, ba 337.500 mbiri-biri,
37 ba beo khö Yehowa, biri-biri andrö, ba no 675 nga'eu, ba 36.000 zawi,
38 ba beo da'ö khö Yehowa, ba 72 nga'eu, ba 30.500 galide,
39 ba beo da'ö khö Yehowa, ba 61 nga'eu;
40 ba 16.000 niha ba beo da'ö khö Yehowa, ba 32 niha.
41 Ba beo andrö, nibe'e sumange fegero khö Yehowa, ba ibe'e ba danga Geleazari ere Moze, dali niŵa'ö Yehowa khö Moze.
42 Ba ba zi matongania andrö, tana ba Ndraono Gizeraeli, ni'oniagö Moze ba dana ba zanuwö andrö,
43 (ba dana ba zato, si matonga andrö, ba no 337.500 mbiri-biri,
44 ba 36.000 zawi,
45 ba 30.500 galide,
46 ba 16.000 niha) —
47 ba zi matonga andrö, tana ba Ndraono Gizeraeli, ba itutuyu Moze, sambu-sambua ba zi limalima wulu, he niha, ba he urifö, ba ibe'e ba danga nono Lewi, sangai-ngai halöŵö andrö ba nose Yehowa, dali niŵa'ö Yehowa khö Moze.

 IV. Labe'e zumange Yehowa salaŵa 

48 Ba la'ondrasi Moze kumandra ngahö-ngahönö zanuwö andrö, kumandra zi hönö ba kumandra zi otu, lamane khö Moze:
49 No la'ofaya wa'ato zanuwö andrö ni'ohema, enonimö, ba samösa lö nirongoma si lö'ö;
50 andrö mabe'e zumange Yehowa, fangandrö nosoma khö Yehowa, hadia nihalö zamösana ahulua gama-gama ana'a ba köla ba töla gasa ba laeduru ba saeru dalinga ba aya bö'ö.

51 Ba lahalö khöra gana'a andrö ira Moze Eleazari ere — hadia ia ngawalö naya.
52 Ba fa'ebua gana'a andrö, nibe'era sumange si no amaedola wegero khö Yehowa, ba no 16.750 sekeli; nibe'e gumandra zi hönö ba kumandra zi otu.
53 Ba sanuwö sato, ba no oi zara morabu göi:

54 Ba lahalö gana'a andrö khö gumandra zi hönö ba khö gumandra zi otu ira Moze Eleazari ere, ba labe'e ba nose wama'ele'ö, ena'ö itörö-törö tödö Yehowa Ndraono Gizeraeli.

Faza 32

I. La'andrö khöra danö yefo Yoridano mado Rubeno ba mado Gado. Fanimba Moze 

1 Ba ba mado Rubeno ba ba mado Gado, ba no oya sibai gurifö, no fahöna. Ba me no lafaigi danö Ya'ezeri andrö ba tanö Gileadi, ba la'ila, sökhi sibai tanö zoya urifö danö andrö.

2 Ba so ira, mado Gado ba mado Rubeno, lamane khö ndra Moze Eleazari ere ba ba zatua mbanua:
3 Ataroto andrö ba Dibona ba Ya'ezeri ba Nimera ba Eleale ba Sebama ba Nebo ba Beono,
4 tanö andrö, nitolo Yehowa Iraono Gizeraeli, ba wame'e barö mbawara, ba no sökhi sibai tanö zoya urifö, ba no soya urifö zawuyumö andre.
5 Ba lamane na: Na no ato falukha ndra'aga wa'ebua dödöu, ba he wisa na tetehe ba zawuyumö andre danö da'ö, khöra ba ba nga'ötöra mitou; böi fa'ötö ba Yoridano ndra'aga!

6 Ba imane Moze ba mado Gado andrö ba ba mado Rubeno: Hana, si möi manuwö dalifusömi, ba si iagö da'e ami?
7 Hana wa mibe'e ata'u dalifusömi, we'amöi miyefo ba danö andrö, nibe'e Yehowa khöra?
8 Si manö sibai wolau ndra amami mege, me ufatenge ira no, i'otarai Gadesi Mbarenea, ba wamaigi tanö andrö.
9 Me no larugi ndraso Esikoli, ba lafeta'u Ndraono Gizeraeli, tobali lö edöna möi ira ba danö andrö, nibe'e Yehowa khöra.
10 Ba me luo da'ö, ba mofönu Yehowa, ba fahölu ia, imane:
11 Niha andrö, si otarai danö Miserayi, si no dua wulu fakhe ba si a'a moroi andrö, ba böi yala'ila danö andrö, nifabu'ugu khö ndra Aberahamo, Iza'aki, Yakobo, fahölusa, me no lö ni'oigöra tödöra wolo'ö khögu,
12 baero Galebi andrö, ono Yefune, ma'uwu Geni andrö, ba Yosua, ono Nuni, me no ya'ira zolo'ö sibai khögu.
13 Ba mofönu Yehowa ba Ndraono Gizeraeli; ba ifangörö-ngörö ira ba danö si mate, öfa wulu fakhe wa'ara, erege no ahori mate zi sagötö niha andrö, si no mosala khö Yehowa.

14 Ba iada'e, ba no maoso ami, fangali ndra namami, madou zamazökhi horö, ba wondrou'ö na fönu Yehowa andrö ba Ndraono Gizeraeli, si no to'ua abölö-bölö.
15 Ba na mi'erogö ia, ba iradö na ira ba danö si mate, ba mibe'e tekiko ira fefu.

16 Ba la'ondrasi ia, ba lamane: Damafazökhi kandra mbiri-biri ba da'e, nahia guriföma andrö, ba mataru'ö mbanua nahia [wo'omoma ba nahia], ndraono suwuyu khöma;
17 ba ya'aga, ba ma'aro'ö ndra'aga, ba föna Ndraono Gizeraeli soga, irege no ma'ohe ira ba nahara; ba ba mbanua saro la'iagö [fo'omoma ba] iraono sawuyu khöma, börö niha ba danö andrö, [si fa'emali khöda].
18 Lö mangawuliga ba nahiama, irege no möi ba Ndraono Gizeraeli fefu dana khöra andrö, tanö.
19 Lö'ö sa manema ndra'aga tana khöma, awöra, yefo Yoridano, no tana khöma danö tanö ba gatumbukha luo, i'otarai Yoridano.

 II. Na latolo ua nawöra, ba latehe khöra ba ba zi matonga mado Manase danö andrö. Lahalö khöra 

20 Ba imane khöra Moze: Na mimanö, na mi'aro'ö ami, föna Yehowa, ba wanuwö,
21 ba na mi'ötö Yoridano, föna Yehowa, dozi ami, si no mangaro, irege no itimba fönania zi fa'udu khönia, ba na awena dania mifuli ami,
22 na no ibe'e barö mbawania danö Yehowa, ba aefa ami ba khö Yehowa ba ba Ndraono Gizeraeli, ba tana khömi dania danö andre, dali zomasi Yehowa.
23 Ba na tenga si manö wolaumi, ba mosala ami ba da'ö khö Yehowa, ba mi'ila dania hadia zi göna ami, ba lalömi andrö.
24 Mitaru'ö khömi mbanua, nahia [wo'omomi ba nahia] ndraono sawuyu khömi, ba mifazökhi kandra mbiri-birimi ba mi'o'ö niŵa'ögu khömi.

25 Ba latema li Moze mado Gado ba mado Rubeno, lamane: La'o'ö niŵa'öu sawuyumö, ya'ugö Tua!
26 Iraono sawuyu khöma ba fo'omoma, ba uriföma, numalö uriföma sonora fefu, ba hana na toröi furi ba da'e, ba mbanua Gileadi andre.
27 Ba ya'aga sawuyumö andre, ba ma'ötö Yoridano föna Yehowa, ba wanuwö, ha wa'ato ndra'aga, si no mangarö, si mane niŵa'öu, ya'ugö Tua.

28 Ba ibe'e li Moze khö Geleazari ere ba khö Yosua, ono Nuni ba ba zatua mado Ndraono Gizeraeli, ba khöra andrö; imane khöra Moze:
29 Na no möi miyefo Yoridano mado Gado ba mado Rubeno, awömi, föna Yehowa, ba wanuwö, ha wa'ato ira, si no mangaro, ba na no mube'e barö mbawami danö, ba mibe'e khöra danö Gileadi, tana khöra ba ba nga'ötöra mitou.
30 Ba na lö fao ira khömi miyefo, si no mangaro ba wanuwö, ba ba danö Gana'ana tefataro ira, ba ngaimi.

31 Ba lamane mado Gado ba mado Rubeno: Hadia niŵa'ö Yehowa ba khöma, ya'aga, sawuyumö andre, ba ma'o'ö.
32 Mangaro ndra'aga ba möiga miyefo ba danö Gana'ana, föna Yehowa, ena'ö lö tebulö khöma dana khöma ba zi tambai Yoridano.

33 Ba ibe'e khöra Moze — ba mado Gado ba ba mado Rubeno ba ba zi matonga mado Manase, ono Yosefo — ibe'e khöra, ba amatöröŵa Zihona andrö, razo Ndraono Gamori, awö gamatöröŵa Ogi andrö, razo Mbazana, tanö andrö, fabaya banua ba danö, awö mbenuara, banua ba danö misa.

34 Ba mado Gado andrö, ba lafuli lataru'ö Dibona ba Ataroto ba Aroeri,
35 ba Ateroti Zofana ba Ya'ezeri ba Yogebeha,
36 ba Beti Nimera ba Beti Harana, banua saro, awö kandra mbiri-biri.

37 Ba mado Rubeno, ba lafuli lataru'ö Hesibona ba Eleale ba Kiriata'i,
38 ba Nebo ba Ba'ali Meono, nifalalini töi, ba Sibema; ba banua andrö nifulira fanaru'ö, ba lafotöi si bohou.

39 Ba iraono Makhiro andrö, ono Manase, ba ba Gileadi möi, ba lahalö khöra, latimba Ndraono Gamori, banua si tohöna andrö.
40 Ba itehe khö Makhiro, ono Manase, Gileadi andrö Mose, ba ibali'ö banuania.

41 Ba Ya'iro andrö, ono Makhiro, ba möi mu'okhögö halama soya khöra, ba ibe'e töinia halama soya khö Ya'iro.
42 Ba Noba andrö, ba möi mu'okhögö Genata, fabaya halama soya khöra, ba töinia Noba andrö ibe'e töi.

Faza 33

I. Olombaseŵa Ndraono Gizeraeli 

1 Da'e döröŵa Ndraono Gizeraeli, nitöröra, me la'otarai danö Miserayi, me solohe ndra Moze A'aroni.
2 Ba itanö ba zura Moze mbanua andrö si ota-otarai ira wofanö-fanö, i'o'ö niŵa'ö Yehowa; ba da'e döroŵara i'ota'otarai nahia si sambua, numalö ba zi sambua.

3 Ba Ramesi la'otarai wofanö, me tuli ba mbaŵa si föföna. Sara wongi aefa wasa mangefa Ndraono Gizeraeli; no mangaro, ba zanehe Ndrawa Miserayi fefu,
4 me lako'o-ko'o Dawa Miserayi ndraono si a'a andrö fefu, nibunu Yehowa khöra; noa sa i'oroma'ö ba Lowalangira wa'abölönia Yehowa.
5 Ba mangefa Ndraono Gizeraeli ba Ramesi, ba ba Zukota molombase.
6 Ba laheta ira ba Zukota ba ba Getama molombase, ba zinga danö si mate

7 Ba laheta ira ba Getama ba lasaŵa Wi-Hahiroti, tanö ba gatumbukha luo i'otarai Mba'ali Zefono, ba ba Migidola molombase.
8 Ba laheta ira ba Wi-Hahiroti, ba la'ötö nasi andrö, miyefo ba danö si mate, ba tölu ngaluo fofanö mowaö-waö ba danö si mate ba Getama, ba ba Mara molombase.
9 Ba laheta ira ba Mara, ba larugi Gelima; ba ba Gelima andrö, ba felendrua gumbu nidanö ba fitu ngafulu nga'eu döla khorema, ba molombase ira ba da'ö.
10 Ba laheta ira ba Gelima, ba ba mbewe nasi zukhu molombase.
11 Ba laheta ira ba mbewe nasi zukhu, ba ba danö si mate Sini molombase.
12 Ba laheta ira ba danö si mate Sini, ba ba Dofeka molombase.
13 Ba laheta ira ba Dofeka, ba ba Galusi molombase.
14 Ba laheta ira ba Galusi, ba ba Rafidi molombase; ba lö ö zato idanö ba da'ö.

15 Ba laheta ira ba Rafidi, ba ba danö si mate ba gahe hili Zina'i molombase.
16 Ba laheta ira ba danö si mate ba gahe hili Zina'i, ba ba niko'o solu'a-lu'a andrö molombase.
17 Ba laheta ira ba niko'o solu'a-lu'a, ba ba Haseroti molombase.
18 Ba laheta ira ba Haseroti, ba ba Ritima molombase.
19 Ba laheta ira ba Ritima, ba ba Rimo Waresi molombase.
20 Ba laheta ira ba Rimo Waresi, ba ba Libena molombase.
21 Ba laheta ira ba Libena, ba ba Risa molombase.
22 Ba laheta ira ba Risa ba ba Gehelata molombase.
23 Ba laheta ira ba Gehelata, ba ba gahe hili Zaferi molombase.
24 Ba laheta ira ba gahe hili Zaferi, ba ba Harada molombase.
25 Ba laheta ira ba Harada, ba ba Makeloti molombase.
26 Ba laheta ira ba Makeloti, ba ba Dahata molombase.
27 Ba laheta ira ba Dahata, ba ba Dara molombase.
28 Ba laheta ira ba Dara, ba ba Mitika molombase.
29 Ba laheta ira ba Mitika, ba ba Hasimona molombase.
30 Ba laheta ira ba Hasimona, ba ba Mozeroti molombase.
31 Ba laheta ira ba Mozeroti, ba ba Mbene Ya'aka molombase.
32 Ba laheta ira ba Mbene Ya'aka, ba ba Hori Hagidigada molombase.
33 Ba laheta ira ba Hori Hagidigada, ba ba Yotabata molombase.
34 Ba laheta ira ba Yotabata, ba ba Gaberona molombase.
35 Ba laheta ira ba Gaberona, ba ba Gesionogeberi molombase.
36 Ba laheta ira ba Gesionogeberi, ba ba danö si mate Sini molombase, ya'ia ba Gadesi andrö.
37 Ba laheta ira ba Gadesi, ba ba gahe hili Hori molombase, ba nola danö Ndraono Gedomo.

38 Ba möi miyaŵa ba hili Hori andrö Ga'aroni ere, niŵa'ö Yehowa, ba mate ia ba da'ö, öfa wulu fakhe dania aefa wa'aheta Ndraono Gizeraeli ba danö Miserayi; me tesa'a lö faoro ba mbaŵa si lima
39 No otu a dua wulu a tölu fakhe Ga'aroni, me mate ia ba hili Hori andrö.

40 Ba irongo so moroi sa Ndraono Gizeraeli Dawa Gana'ana andrö, razo Garadi, ba danö Gana'ana tanö raya.

41 Ba laheta ira ba gahe hili Hori, ba ba Zalomona molombase.
42 Ba laheta ira ba Zalomona, ba ba Wuno molombase.
43 Ba laheta ira ba Wuno, ba ba Gobota molombase.
44 Ba laheta ira ba Gobota, ba ba Iye Abari molombase, ba danö Ndraono Moabi.
45 Ba laheta ira, ba Iye Abari, ba ba Dibona Gado molombase.
46 Ba laheta ira ba Dibona Gado, ba ba Galimona Dibelata'i molombase.
47 Ba laheta ira ba Galimona Dibelata'i ba ba gahe hili Gabari molombase, tanö ba gatumbukha, i'otarai Nebo.
48 Ba laheta ira ba gahe hili Gabari, ba ba zalo'o tanö Ndraono Moabi molombase, ba ndraso Yoridano, ba gamaudu Yerikho.

49 Ba ndraso Yoridano molombase ira, i'otarai Mbeti Hayezimota, irugi Habeli Hasili, ba zalo'o tanö Ndraono Moabi andrö.

 II. Oroisa ba wangai khöra tanö Gana'ana, ba wanimba Dawa Gana'ana 

50 Ba humede Yehowa khö Moze ba zalo'o tanö Ndraono Moabi andrö, ba ndraso Yoridano ba gamaudu Yerikho, imane:
51 Hede ba Ndraono Gizeraeli, ba ömane khöra: Na no mi'ötö Yoridano, na no mirugi danö Gana'ana,
52 ba mitimba fönami fefu niha ba danö, ba adura, ba ahori mifufu: adura nifahele göi fefu mirasa, ba hili-hili andrö khöra fefu, ba midudugö.
53 Ba mi'okhögö danöra ba ba da'ö so ami: noa sa ube'e khömi danö andrö, ena'ö ya'ami zokhö. 54 Ba fadahö-dahösa wamaosa tanö, sambu-sambua mado; ba zato niha, ba ebolo labe'e tana khö tanö, ba ba zambö niha, ba si öna-öna labe'e. Heza zi göna dahö-dahö khönia, da'ö tana ba zamösana; ba zi sambu-sambua mado tebe'e tana khö danö.
55 Ba na lö mitimba fönami niha ba danö andrö, ba tobali doi ba hörömi nisaigömi andrö ba zuzumö ba ngaimi, ba lafakao dania ami ba danö andrö, ba zi so ami,
56 ba khömi dania ufatörö zi so ba dödögu, nifatörögu khöra mena'ö.

Faza 34

 I. Ola danö Gana'ana 

1 Ba humede Yehowa khö Moze, imane:
2 Be'e li ba Ndraono Gizeraeli, ömane khöra: Na mirugi danö Gana'ana andrö, ba tanömi dania da'ö, si möi khömi ba ba nga'ötömi mitou: tanö Gana'ana andrö, ma'asagörö.

3 Ola tanö raya, ba i'otarai danö si mate Sini mibe'e, sangehene tanö Ndraono Gedomo; böröta nola raya tanö ba gatumbukha luo, ba balö zilua'asi nasio.
4 Ba itörö raya Akerabi olami andrö, isaŵa misa Zini, ba tetohugö, irugi mbalönia, raya Gadesi Mbarenea. Ba numalö ba Hasara Adara, ba misa ba Asemona.
5 Ba moroi ba Asemona, ba ituturu mbombo Miserayi andrö, irege ba mbewe nasi aetu.

6 Ba ola tanö ba gaekhula luo khömi, ba asi sebua andrö; da'ö nolami tanö ba gaekhula.

7 Ba olami tanö yöu, ba i'otarai nasi sebua, numalö ba hili Hori mibe'e ia;
8 ba i'otarai hili Hori, ba mirugi lala ba Hamata, ba balö nola, ba Sedadi.
9 Ba itörö Ziferono, ba irugi Hasara Enana, balönia. Da'ö nolami tanö yöu.

10 Ba ola tanö ba gatumbukha luo nibe'emi, ba i'otarai Hasara Enana ba isaŵa Zefama.
11 Ba i'otarai Zefama, ba numalö mitou ba Haribela, tanö ba gatumbukha, i'otarai Ga'ini; ba numalö mitou na ba ihene mboto hili andrö, tanö ba gatumbukha i'otarai mbaŵa Kinereti.
12 Ba numalö mitou ba mbewe Yoridano nola, irugi zilua'asi nasio, balönia. Da'ö nola danömi, fasui.

13 Ba ibe'e li ba Ndraono Gizeraeli Moze, imane: Da'ö danö andrö, nifosasi khömi, tana khömi, balazi dahö-dahö, niŵa'ö Yehowa, nibe'e ba zi siŵa mado a matonga andrö.
14 Ba mado Rubeno andrö, fatalifusöta andrö khöra, ba mado Gado, fatalifusöta andrö khöra, ba si matonga mado Manase, ba no latema dana khöra.
15 Si dombua mado a motonga, ba yefo Yoridano tanö ba gatumbukha, ba gamaudu Yerikho no latema dana khöra.

 II. He wisa wamaosa tanö 

16 Ba humede Yehowa khö Moze, imane:
17 Da'ö döi zamaosa tanö khömi: Eleazari ere andrö ba Yosua, ono Nuni.
18 Ba samö-samösa zambu-sambua mado miŵa'ö awöra, salaŵa, ba wamaosa tanö andrö.
19 Ba da'ö döi da'ö: Ba mado Yuda, ba Kalebi andrö, ono Yefune.
20 Ba ba mado Zimeoni, ba Samueli, ono Gamihudi.
21 Ba ba mado Mbeniyami, ba Elidado, ono Giselono.
22 Ba salaŵa ba mado Dano, ba Buki, ono Yogelisi.
23 Ba ba ndraono Yosefo andrö: salaŵa ba mado Manase, ba Hanieli, ono Gefodi.
24 Ba salaŵa ba mado Geferayi, ba Kemueli, ono Zifetano.
25 Ba salaŵa ba mado Zebuloni, ba Elisafa, ono Waranakhi.
26 Ba salaŵa ba mado Isasari, ba Falatieli, ono Gasana.
27 Ba salaŵa ba mado Gaseri, ba Ahihudi, ono Zelomi.
28 Ba salaŵa ba mado Nafetali, ba Fedaheli, ono Gamihudi.

29 Da'ö ira, ba niŵa'ö Yehowa famaosa ba Ndraono Gizeraeli tana khöra ba danö Gana'ana andrö.

Category:Wb/nia
Category:Wb/nia/Moze IV
Category:Wb/nia/Sura Ni'amoni'ö
Category:Wb/nia/Amabu'ulali Siföföna
Category:Wb/nia/No mufareso

Faza 35

I. Banua Nono Lewi andrö 

1 Ba humede Yehowa khö Moze, ba zalo'o tanö Ndraono Moabi andrö, ba ndraso Yoridano, ba gamaudu Yerikho, imane:

2 Be'e li ba Ndraono Gizeraeli, ena'ö latehe banua Nono Lewi, nahiara, mbanua tana khöra ösa; ba ba mbanua andrö ba Nono Lewi, ba mifao mbenua si tefasui ya'ira, nidudura urifö.
3 Ba banua andrö, ba nahiara, ba benua, ba ba guriföra sonoro ba ba ngawalö guriföra bö'ö.
4 Ba benua andrö ba zinga mbanua, nitehemi ba Nono Lewi, ba hönö hela wa'ebolo, i'otarai göli mbanua fasui, mibe'e.
5 Ba misu'a baero mbanua, tanö ba gatumbukha, ba 2.000 hela, ba si manö göi tanö raya, 2.000 hela, ba tanö ba gaekhula luo 2.000 hela ba tanö yöu 2.000 hela, ba dalu bakha so mbanua.

Da'ö mbenua khöra, ba zinga mbanua, nidudura uriföra.
6 Ba ba mbanua adrö nitehemi ba Nono Lewi, ba önö mitehe banua fangorifi, ena'ö ba da'ö isaŵa woloi si no mamunu niha; ba 42 na baero ö mitehe khöra.
7 Fa'oya mbanua fefu, nitehemi ba Nono Lewi, ba 48 mbanua, awö mbenua andrö, nifao ba da'ö.

8 Mado Ndraono Gizeraeli sato niha, ba oya latehe banua tana khöra, ba sambö fa'ato, ba fa'onaigö; balazi wa'ebolo danö, nibe'e khöra, tana khöra, ba wamaigi ha uga mbanua, nitehe zi sambua mado ba Nono Lewi.

 II. Banua fangorifi 

9 Ba humede Yehowa khö Moze, imane:
10 Hede ba Ndraono Gizeraeli ba ömane khöra: Na no mi'ötö Yoridano, na no mirugi danö Gana'ana,
11 ba miŵa'ö mbanua si göna, ena'ö banua fangorifi khömi; ba da'ö yamusaŵa si no mange'e, si no manunu niha, si lö mu'odödögö.
12 Saŵatö khömi mbanua andrö, ba zolau balö, fa böi labunu zange'e andrö, lö mu'etu'ö huku ba walukhata mbanua.
13 Ba banua fangorifi andrö, nitehemi, ba önö.
14 Tölu mitehe banua yefo Yoridano ba tölu göi ba danö Gana'ana. Banua fangorifi dania.
15 Saŵatö mbanua andrö, si önö, he ba Ndraono Gizeraeli, ba he ba niha bö'ö, ba zi fatewu gana ba khömi, ena'ö ba da'ö lasaŵa dozi si no mamunu niha, si lö mu'odödögö.

 III. He lawisa ba zange'e 

16 Ba na fakake si'öli wamözinia ya'ia, wamunu ya'ia, ba no sange'e ia, ba sange'e, ba nibunu göi.
17 Ba na no igönaisi kara, wamunu ya'ia, kara si so ba dangania mege, sikhamö famunu niha, ba no sange'e, ba nibunu göi.
18 Ba na no ibözi fakake eu, wamunu ya'ia, fakake si so ba dangania mege, sikhamö famunu niha, ba no sange'e ia, ba sange'e, ba nibunu göi.
19 Ba solau balö zamunu sange'e andrö; na fakhamö ia khönia, ba yamubunu.
20 Ba na no ituli'ö börö ba watiusa, ba ma na no ihaluni hadia ia, ni'odödögö, wamunu ya'ia,
21 ba ma na igukhui, börö ba watiusa, wamunu ya'ia, ba nibunu göi zogukhui ya'ia; no sange'e; solau balö zamunu sange'e andrö, na fakhamö ia khönia.

22 Ba na no ituli'ö lö mu'ödödögö, lö fatiusa, ba ma na no ihaluni hadia ia, lö mu'odödögö, ma kara,
23 sikhamö famunu niha, igönaisi, wamunu ya'ia, ba na lö si fatiu dödönia khönia, na tenga tödönia wolau khönia si lö sökhi,
24 ba banua zamatunö huhuora sange'e solau balö,
25 ba ndramu'orifi zange'e andrö banua, ba zolau balö andrö; lafa'ohe'ö mangawuli ia ba mbanua andrö, nisaŵania woloi, ba wangorifi ya'ia, ba yamu'iagö da'ö, irege mate gere sebua andrö, nibayoini fanikha ni'amoni'ö.

26 Ba na iheta ia ba danö mbanua andrö, nisaŵania,
27 sauri ia, ba na fakhamö khönia zolau balö, baero danö mbanua andrö, saŵatönia, ba na ibunu dania zange'e andrö solau balö, ba lö horönia.
28 Sangiagö banua andrö saŵatönia sa zange'e andrö, irege mate gere sebua, ba na no mate gere sebua, ba tola mangawuli ba dana khönia zange'e andrö.

29 Da'ö huku ba khömi dania, gotö-götö wa'ara dania, ba mbanuami fefu.

30 Na so zamunu niha, ba nibunu zange'e andrö, balazi hadia niŵa'ö zi so ba mbörö; ba tebai tebunu niha, na ha samösa zi so ba mbörö.
31 Ba lö tola mitema höli nosonia ba zange'e, nibunu ena'ö; nibunu sa'ae ia.
32 Ba lö'ö göi tola mitema höli, fa alakha lö isaŵa mbanua andrö, sauari ia, fa tola mangawuli ia, fa tola i'iagö heza ba danö, fatua lö si mate gere sebua.

33 Ba böi mibe'e rai'ö danö andrö si so ami; do andrö, ba ra'iö danö ibe'e, ba lö'ö sa aheta ba danö zala andrö, ba ndro andrö, na tenga ba ndro niha andrö, same'e aduwa ya'ia.
34 Ba böi mibe'e ra'iö danö andrö, si so ami, si so ya'odo göi: ba hunö Ndraono Gizeraeli sa so ndra'o, ya'odo andre, Yehowa.

Faza 36

I. He wisa wame'e nihalö ono alawe andrö sanema ondröita 

1 Ba so zatua nga'ötö ndraono Gileadi andrö, ono Makhiro ono Manase, nga'ötö ndraono Yosefo andrö; so niŵa'öra khö Moze ba ba zalaŵa, satua mado Ndraono Gizeraeli, lamane:

2 No iŵa'ö khöu Yehowa, ya'ugö Tua, dahö-dahö mbalazi ba wame'e ba Ndraono Gizeraeli tana khöra tanö; ba noa göi ötema goroisa khö Yehowa, ya'ugö Tua, ondröita niwama Selofadi andrö, ba öbe'e ba nononia alawe.
3 Ba na mado Ndraono Gizeraeli bö'ö zangai ya'ira, ba tobali aefa ba dana khö niwama dana khöra tanö andrö, ba möi ba dana ba mado andrö sangai ya'ira, ba te'ambösi dana khöma andrö.
4 Ba irugi dania döfi wa'owua-wua dödö andrö, ba tobali tefaböbö ba dana ba mado andrö, sangai ya'ira, dana khöra, ba aheta ba dana niwama.

5 Ba ibe'e li ba Ndraono Gizeraeli Moze, dali niŵa'ö Yehowa, imane: Si ndruhu niŵa'ö nga'ötö ndraono Yosefo andrö.
6 Da'ö ni'oroi'ö Yehowa, ba ndraono Zelofadi andrö: Hana na heza zomasi ira möi nihalö ira, asala iwara zangai ya'ira,
7 fa böi tefa'ema ba mado bö'ö khöra dana ba Ndraono Gizeraeli tanö; dozi Iraono Gizeraeli, ba böi laböhöli dana ba niwara.
8 Ba dozi ono alawe sanema ondröita ba mado Ndraono Gizeraeli heza, ba ba niwara möi nihalö ira, fa böi aefa ba Ndraono Gizeraeli fefu gondröita ndra amara;
9 ba böi tefa'ema ba mado si sambua dana ba zi sambua; dozi mado Ndraono Gizeraeli, ba böi ndra muböhöli dana khöra andrö.

 II. Ono Zelofadi andrö 

10 Ba ono Zelofadi andrö, ba la'o'ö niŵa'ö Yehowa khö Moze,
11 Mala andrö ba Tirisa ba Hogela ba Milika ba Noa, ba si fasamba ama khöra zangai.
12 Nga'ötö ndraono Manase andrö, ono Yosefo, zangai ya'ira, tobali lö tebulö ba madora dana khöra tanö, ba mado ndra amara.

13 Da'ö goroisa Yehowa, ba da'ö nifakhoinia ba zalo'o tanö Ndraono Moabi andrö, ba ndraso Yoridano, ba gamaudu Yerikho, nifaŵa'ögönia khö Moze.

MOZE V

Faza 1

Hikaya Ndraono Gizaraeli i'otarai hili Zina'i irege larugi Gadesi 

I. 1 Da'e huhuo Moze yefo Yoridano, ba danö si mate, ba zalo'o tanö andrö, ba gamaudu Zufi, ba gotaluara Warana Dofeli Labano Haseroti Disahaba, huhuonia ba Ndraono  Gizeraeli fefu.
2 Felezara ngaluo fofanö lala ba hili Ze'ira, i'otarai hili Horebi, irugi Gadesi Mbarenea.

3 Ba ba ndröfi si öfa wulu, me tesa'a lö faoro, ba mbaŵa si felezara, ba i'ombakha'ö ba Ndraono  Gizeraeli Moze fefu hadia ia ni'oroi'ö Yehowa khönia, niŵa'ö khöra,
4 me no aefa i'alani razo Ndraono Gamori andrö, Sihona, ba Hesibona, ba Ogi andrö, razo Mbazana, ba Gasaroto, ba zinga Gedera no andrö.

5 Yefo Yoridano, ba danö Ndraono Moabi, ibörötaigö Moze ibotokhi khöra goroisa andrö,
6 imane: No imane khöda Lowalangida Yehowa, ba gahe hili Horebi no: Noa wa'arami ba gahe hili andre,
7 mifazaŵa ami ba midölö ami ba hili Ndraono Gamori andrö ba ba zi faola tanö khöra, ba zalo'o tanö, ba ba hili ba ba ndraso ba tanö raya ba ba mbewe nasi, ba danö Ndrawa Gana'ana ba ba hili Libano ba irugi nidanö sebua andrö, Oiferati.
8 Tanö da'ö ube'e sa'ae khömi, misaŵa ia, ba mi'okhögö, si no möi ba hölu Yehowa khö ndra tuami Aberahamo, Iza'aki, Yakobo, ba wame'e khöra ba ba ma'uwura mitou.

 Famataro satua 

II. 9 Ba me luo da'ö, ba no umane khömi: Tebai utaha, na ha ya'o zi onoro tödö ya'ami.
10 No ato sibai ami ibe'e Lowalangimi Yehowa, fa'oya ndröfi ba mbanua sa'ae ami ma'ökhö. 
11 Ba yamube'e Lowalangi ndra tuami, Yehowa, mehönö wa'atomi andrö tedou ami, ba yamufahowu'ö ami, si mane nifabu'unia! 

12 Ba hadia, tola utaha wamakao andrö khömi ba fa'abu dödö ba huhuo andrö fefu khömi, na ha ya'odo?
13 Mi'ohe khögu niha satua-tua, si sökhi turia, dozi mado, ena'ö ufataro satuami.
14 Ba no mitema ligu, no mimane: Si sökhi niŵa'ömö andrö!
15 Ba uhalö högö mado andrö khömi, niha satua-tua, si sökhi turia, ba ufataro satuami, högö zi hönö ba högö zi otu ba högö zi lima wulu ba högö zi dafulu, kumandru ba madomi andrö.

16 Ba me luo da'ö, ba ube'e li ba zanguhuku ya'ami andrö, umane: Misekhegö niwami andrö, ba mi'atulö'ö wanguhuku, he na so nifadönira ba niwara, ba he na ba niha bö'ö.
17 Böi ebua dödömi zambuana, ba wanguhuku hadia ia; faoma mifondrondrongo niŵa'öra, he si numana, ba he sebua töi! Böi mi'ata'ufi niha; khö Lowalangi sa wanguhuku. Ba na so huhuo si tebai mi'asiwai, ba mi'ohe khögu, ena'ö usekhegö ira. 

18 Si manö wame'egu li khömi, me luo da'ö, ba halöŵömi andrö fefu.

 Famatenge samauze ba fekökö-kökö zato 

III. 19 Ba me aefa da'ö ba tafazaŵa ita ba gahe hili Horebi andrö, ba tatörö danö si mate andrö sebolo sibai ba sata'u ita, ma'asagörö, dali goroisa Lowalangida, Yehowa, tasaŵa hili Ndraono Gamori andrö. Ba me no tarugi Gadesi Mbarenea, ba umane khömi:

20 Ba no mirugi hili Ndraono Gamori andrö, nibe'e Lowalangida, Yehowa khöda.
21 Hiza, noa sa'ae ibe'e ba dangau danö andrö Lowalangiu, Yehowa; ba ae okhögö, o'ö niŵa'ö Lowalangi ndra tuau andrö, Yehowa, khöu. Böi ata'u ndra'ugö, ba böi abu dödöu!
22 Ba mi'ondrasido, dozi ami, ba nimane: Da tafowaö-waö ösa, ba wamauze tanö andrö khöda, ba ena'ö la'ombakha'ö khöda lala, lalada miyaŵa, ba he wisa mbanua andrö, nirugida dania.

23 Ba me si sökhi da'ö uŵa'ö, ba ututuyu niha ba khömi, felendrua, samösa zambua mado.
24 Ba ladölö ira miyawa ba hili da'ö, larugi ndraso Esikoli ba lafauzei danö.
25 Ba lahalö göi ösa mbua danö, la'ohe khöda, mitou. Ba la'ombakha'ö khöda, lamane: Tanö andrö, nibe'e Lowalangida, Yehowa, khöda, ba no si sökhi.

26 Ba lö edöna ami möi misi yaŵa, ba mitandro niŵa'ö Lowalangimi, Yehowa.
27 Mukökö-kökö ami baose khömi, mimane: Fatiusa Yehowa khöda, wa no iheta ita ba danö Miserayi, ba wame'e ba danga Ndraono Gamori andrö ya'ita, ena'ö lahori ita.
28 Ba heza atö tasaŵa! Iwada andrö zame'e atalö dödöda, wanguma'ö: Sebua niha ira, salaŵa moroi khöda, ba banua, ba no sebua sibai, irugi mbanua si yaŵa fa'alaŵa göli, ba ma'uwu Genaki na'i ma'ila ba da'ö. 

29 Ba umane khömi: Böi muhokha mbumi ba böi mi'ata'ufi ira!
30 Si fasöndra salahimi dania Lowalangimi, Yehowa, sowaö-waö fönami, si mane me itolo ami ba danö Miserayi no, si no anehe ita,
31 ba si mane ba danö si mate, ni'ila höröu, nilu'i Lowalangimö, Yehowa, ya'ugö, nifolu'i niha ononia, ma'asara lala andrö, nitörömi, irege ofeta ami ba da'e. 

32 Ba lö lai da'ö fefu, ba lö fanötönami khö Yehowa, 
33 Lowalangimi, sowaö-waö fönami ba lala, ba wamaigi olombaseŵa khömi: ba zi bongi, ba ba galitö, ena'ö oroma khömi lala nitörömi, ba na ma'ökhö ba ba lawuo.

 Fotu ba wa lö molo'ö 

IV. 34 Ba me irongo wehedemi andrö Yehowa, ba mofönu ia, fahölu ia, imane:

35 Ba niha andrö, niha si lö sökhi, ba samösa lö sangila dania tanö si sökhi andrö, nifabu'ugu khö ndra tuami fahölusa.
36 Ha Kalebi andrö, ono Yefune, zangila dania; khönia ba ba ndraononia ube'e dania danö andrö, si no möi ia, me no a'oi dödönia wolo'ö khö Yehowa.

37 Khögu göi mofönu Yehowa, börö ami, tobali imane: Ba ya'ugö göi, ba lö örugi
38 Yosua andrö, ono Nuni, si lö aefa-aefa ngoni-ngoniu, da'ö zondrugi dania; abe'e'ö dödönia, ya'ia dania zamaosa ba Ndraono Gizeraeli [tanö andrö].
39 Ba iraonomi andrö, niŵa'ömi, ö nemali dania! onomi matua, si lö mangila na ma'ökhö hadia zi sökhi ba hadia zi lö sökhi, da'ö dania zondrugi; khöra ube'e [danö] ba ya'ira zi okhögö.
40 Ba ya'ami andrö, ba mifuli ami, mifazaŵa ami ba misaŵa danö si mate andrö, lala ba nasi zukhu mitörö! 

41 Ba mitema ligu, mimane khögu: Horöma khö Yehowa da'ö; da möiga miyaŵa manuwö, ma'o'ö manö niŵa'ö Lowalangida Yehowa khöda! Ba mangaro ami fefu, ba möi ami miyaŵa ba hili, sambö era-era.

42 Ba imane khögu Yehowa: Ömane khöra: Böi mi'ae miyaŵa, böi manuwö, lö'ö sa fao ndra'o khömi; fa böi te'ala ami ba nemalimi andrö!

43 Ba uŵa'ö khömi, ba lö mifondrondrongo, mitandro manö niŵa'ö Yehowa, mi'abe'e'ö manö dödömi, we'amöi miyaŵa ba hili.
44 Ba faondra khömi Ndraono Gamori ba hili andrö, ba lagohi ami, hulö ŵani, ba lafazawili ami ba Ze'ira, irugi Horema. 

45 Ba me no mangawuli ami, ba mangarö-ngarö ami khö Yehowa, ba i'osilömilagö wangarö-ngarömi Yehowa,
46 i'osilömurongogö. Ba ara ami ba Gadesi, ha wa'ara we'asomi ba da'ö.

Faza 2

Fanolo Lowalangi ya'ira ba Ndraono Moabi ba ba Ndraono Gamoni 

I. 1 Ba tafuli ita, tasaŵa danö si mate, lala ba nasi zukhu tatörö, dali niŵa'ö Yehowa khöda.

Ba me no ara ita wamasui hili Ze'ira andrö,
2 ba imane khögu Yehowa:
3 Noa sa'ae wa'ara wamasuimi hili andrö, miyöu sa'ae misaŵa.
4 Ba öbe'e li ba zato, ömane: So fönami wanörö tanö dalifusömi andrö, tanö ndraono Gezau ba Ze'ira, ba ata'u ira ami dania;
5 ba mi'angelama sibai, fa böi misuwö ira, samba lahe sa lö ube'e khömi tanöra; hili Ze'ira andrö, ba noa sa utehe khö Gezau, tana khönia ba ba nga'ötönia.
6 Ömi, ba mi'öli khöra, mibe'e gana'a, soguna ömi; ba ömi idanö, ba mi'öli göi khöra.
7 Noa sa ato ifahowu'ö ndra'ugö Lowalangiu Yehowa, ba nilaumö, fefu; no irorogö ndra'ugö ba wanöröu tanö si mate andre, si no ebolo sibai: öfa wulu fakhe iada'e zi no fao-fao khöu Lowalangiu Yehowa; lö hadia ia zambö khöu. 

8 Ba me taröi dalifusöda andrö, iraono Gezau, ba Ze'ira, wanörö lala ba danö si mate, moroi ba Gelata ba ba Gesionogeberi, ba tadölö ita ba danö si mate andrö, tanö Ndraono Moabi.
9 Ba imane khögu Yehowa: Böi suwö Ndraono Moabi andrö, böi fasuwö ami; ma'ifu sa lö ube'e khöu tanöra, me no utehe tana ba nga'ötö Loti andrö Gari andrö.
10 (Meföna, ba Dawa Gemi zi so ba danö andrö, niha sebua sibai, ba si no ato, salaŵa boto, timba nga'ötö Genaki andrö.
11 Dawa Refa'i göi ira, si mane nga'ötö Genaki andrö, ba töira ba Ndraono Moabi, ba Dawa Gemi.
12 Ba sowanua ba Ze'ira meföna, ba Dawa Hori, ba latimba da'ö iraono Gezau ba lahori, ba fangalira ba danö, ba ya'ia ndraono Gezau andrö; nifolau Ndraono Gizeraeli ba danö andrö, nibe'e Yehowa tana khöra).

13 Ba mifazaŵa sa'ae ami ba mi'ötö mbombo Saredi andrö! Ba ta'ötö mbombo Saredi.
14 Tölu ngafulu a ŵalu fakhe ita ba lala, i'otarai Gadesi Mbarenea, irugi wangötöda mbombo Saredi andrö, irege no ahori mate ba golombaseŵa zi sagötö niha andrö, sabölö andrö, itörö niŵa ö Yehowa khöra, si no möi ba hölu ia.
15 Udura na göi danga Yehowa, ba wangohori ya'ira ba golombaseŵa, irege samösa lö si tosai.
16 Dozi solohe baluse ba khöra, ba no mate. 

17 Ba humede khögu Yehowa, imane:
18 "Ötörö iada'e danö Ndraono Moabi, Ari andrö;
19 ba ahatö sibai dania ndra'ugö ba Ndraono Gamoni andrö; böi suwö ira, böi fa'udu ami! Ma'ifu sa lö ube'e khöu tanö Ndraono Gamoni, me no utehe tana ba ma'uwu Loti andrö mitou." 

20 Ya'ia göi, ba tanö Ndrawa Refa'i laŵa'ö; meföna, ba Dawa Refa'i zi so ba danö; Dawa Zamisumi labe'e töira Iraono Gamoni.
21 Niha sebua sibai ba sato, salaŵa boto, si mane nga'ötö Genaki andrö. Ba no ihori ira fönara Yehowa, tobali Iraono Gamoni zi okhögö tanö, la'iagö fangalira,
22 irege ma'ökhö andre, nifolaunia ba ndraono Gezau, ba Ze'ira, wangohori fönara Dawa Hori andrö, wa tobali la'okhögö danö, ba la'iagö fangalira, irege ma'ökhö andre. 

23 Ba Dawa Gawi andrö göi, si fahalama, irugi tanö ba Gasa, ba Dawa Gafatori, si otarai Gafatori, zangohori, ba la'iagö danö, fangalira.

 Fangalanira Sihona razo Hesibona 

II. 24 Ba mifazaŵa ami ba mi'ötö Garono. Hiza, ube'e ba dangau Ndraono Gamori andrö, Sihona, razo ba Hesibona, fabaya tanönia; börötaigö okhögö [danö] ba suwö ia!
25 I'otarai da'e, ba uhawui fa'ata'u ba fehokha mbu ba khöu andrö fefu soi ba guli danö, fefu gofu heza: ha larongo ndra'ugö, ba manizi-nizi ba mogikhi dödö ba khömö andrö."
26 Ba ufatenge zinenge khö Zihona andrö, razo ba Hesibona, moroi ba danö si mate Kedemoti, huhuo nihaogö u'oroi'ö, umane:
27 Omasido utörö danöu, ba ha sambalö lala sebua utörö, lö uhole'ö ndra'odo, he ba gambölö, ba he ba gabera.
28 Öma, fa böi olofo ndra'aga, ba ö'amawa khöma, mabe'e gana'a, ba ba göma idanö, ba mabe'e khöu mböli. Ha lala barö gahegu, ba wanörö, u'andrö, —
29 noa göi latehe khögu da'ö iraono Gezau, ba Ze'ira, ba Iraono Moabi, ba Gari, — irege u'ötö Yoridano, miyefo, ba danö andrö, nibe'e Lowalangima, Yehowa, khöma dania. 

30 Ba lö edöna Zihona, razo ba Hesibona, itehe khöda wanörö, me no tebai alulu gera-erania ba no abe'e dödönia ibe'e Lowalangiu, Yehowa, ena'ö ibe'e ba dangau ia, si no alua ma'ökhö. 

31 Ba imane khögu Yehowa: Hiza, noa sa'ae ube'e ba dangau Zihona andrö, fabaya tanönia, ba börötaigö okhögö, wangai khömi tanönia. 

32 Ba me ifaondragö ita Sihona, awö zabölö khönia fefu, me möi fasöndra khöda ba zinga Yahasi,
33 ba ibe'e ba dangada ia Lowalangida, Yehowa, tobali ta'alani ia, awö nononia, awö zabölö andrö khönia fefu.
34 Ba atu'a ita ba mbanuania fefu, me luo da'ö, ba dozi banua, ba talakha'ö, he iramatua, ba he ira alawe, ba he iraono; samösa lö ta'orifi.
35 Ha urifö andrö ba hadia nihalöda ba mbanua andrö, si no atu'a ita, ba tahalö khöda ahuluada. 

36 I'otarai Garoeri, ba mbewe Garono ba i'otarai mbanua ba ndraso andrö, numalö ba Gileadi, ba lö banua saro, si no töra fa'alaŵa khöda mena'ö; ahori ibe'e ba dangada Lowalangida, Yehowa.
37 Ha tanö Ndraono Gamoni andrö, ba lö öbabaya, fefu, tanö ba Yaboko, ba banua ba hili andrö, ba hadia ia fefu, nitenaŵa Lowalangida, Yehowa, ya'ita.

Faza 3

Fanuwöra Ogi razo Mbazana 

I. 1 Ba me tasaŵa Mbazana, ba ifaondragö ita Ogi andrö, razo Mbazana, awö zabölö andrö khönia fefu, möi fasöndra khöda ba zinga Gederai andrö. 

2 Ba imane khögu Yehowa: Böi ata'ufi ia! Ube'e sa ba dangau ia, fabaya banuania fefu ba tanönia, ba hana na ölau khönia nilaumö khö Zihona andrö, razo Ndraono Gamori, ba Hesibona.
3 Ba ibe'e ba dangada göi Ogi andrö, razo Mbazana, Lowalangida, Yehowa, fabaya sabölö andrö khönia, fefu, ba tobali ta'alani sibai ia, irege samösa lö si tosai khönia, soloi mena'ö. 

4 Ba me luo da'ö, ba atu'a ita ba mbanuania fefu; sambua lö'ö sa'ae banua saro, si lö tahalö khöda: önö ngafulu mbanua, tanö Garigobi andrö ma'asagörö, amatöröŵa Ogi andrö ba Mbazana, fefu, —
5 oi banua saro: öli, ba no alaŵa ba lagö mbawa göli, ba nilazi, — ba baero ö, ba oya na mbanua ba danö, si lö mu'aro'ö.
6 Ba talakha'ö, si mane mege, khö Zihona andrö, razo ba Hesibona, dozi banua, ba tahori, he iramatua ba he ira alawe, fabaya iraono;
7 ba urifö fefu ba hadia nirabuda ba mbanua andrö ba tahalö khöda ahuluada.
8 Ba ta'okhögö danö andrö, me luo da'ö, tanö razo Ndraono Gamori andrö, si darua, yefo Yoridano, i'ötarai Garono, irugi hili Heremono,
9 — töi hili Heremono andrö ba mbanua Zidona, ba Siriono, ba töinia ba Ndraono Gamori, ba Seniri, —
10 banua ba ndraso andrö fefu, sagörö tanö Gileadi ba Bazana fefu, irugi Zalikha ba Ederai, banua ba gamatöröŵa Ogi andrö, ba Mbazana. 

11 Ogi andrö, razo Mbazana, ba angohorita zi tosai Dawa Refa'i andrö; faratenia si'öli, ba so na ma'ökhö ba Rabata Ndraono Gamoni; siŵa hela wa'anau ba öfa hela wa'ebolo, hela nisi'ugö.

 Famaosa tanö da'ö ba zi dombua mado a matonga andrö 

II. 12 Tanö da'ö ta'okhögö, me luo da'ö, I'otarai Garoeri andrö, ba mbewe Garono ube'e ba mado Gado, awö zi matonga hili Gileadi andrö, fabaya banua ba da'ö.
13 Ba ba zi matonga mado Manase, ba ube'e zi tosai tanö Gileadi ba tanö Mbazana ma'afefu, amatöröŵa Ogi andrö, tanö Garigobi andrö fefu; ba tanö Mbazana andrö, ma'asagörö, ba ya'ia nifotöi tanö Ndrawa Refa'i. 

14 Ba Ya'iro andrö, ma'uwu Manase, ba no ibe'e barö nibawania danö Garigobi andrö ma'afefu, irugi nola Ndrawa Gesuri ba ola Ndrawa Ma'akhati, ba no ibe'e töi danö Mbazana andrö mbanua Ya'iro, — i'ohia'ö döinia — irugi ma'ökhö andre. 

15 Ba khö Makhiro ube'e Gileadi. 

16 Ba ba mado Rubeno ba ba mado Gado, ba i'otarai Gileadi, numalö ba mbewe Garono, irugi dalu ndraso andrö ba nola, irugi Yakobo, ola Ndraono Gamoni.
17 Ba tanö salo'o andrö, ola Yoridano, i'otarai mbaŵa Kinereti, irugi zilua'asi ba zalo'o tanö andrö, silua'asi nasio, ba gahe hili Wisiga; tanö ba gatumbukha luo. 

18 Ba no ube'e li khömi, me luo da'ö, no umane: No ibe'e okhötami danö andre Lowalangimi, Yehowa, ba ya'ami, ba mi'aro'ö ami, dozi ami, solohe baluse, ba mi'iagö föna dalifusömi Iraono Gizeraeli, —
19 ha fo'omomi ba iraonomi ba urifömi (u'ila wa no oya gurifömi) zahono ba mbanua andrö, nitehegu khömi —
20 irege ahono dalifusömi, si mane ya'ami, ibe'e Yehowa, ba irege no la'okhögö danö andrö, nibe'e Lowalangimi, Yehowa, khöra, yefo Yoridano. Ba awena dania mangawuli ami, isaŵa dana khönia zamösana, tanö nitehegu khömi.

 Tebe'e fangali Moze Yosua 

III. 21 Ba ube'e li khö Yosua, me luo da'ö, umane: No anehe ndra'ugö fefu hadia ia nifatörö Lowalangimi, Yehowa, ba razo andrö si darua, no höröu zangila; si manö dania ilau Yehowa ba zalaŵa andrö fefu, si yefo, ba zi möi ndra'ugö dania.
22 Alakha lö ö'ata'ufi ira; Lowalangimi, Yehowa, sa'ae zi fasöndra salahimi. 

23 Ba mangandrö göi ndra'o khö Yehowa, me luo da'ö, u'andrö wa'ahakhö dödö, umane:
24 He So'aya, Yehowa, noa sa'ae ö'oroma'ö khö genoniu andre wa'asalaŵamö ba fa'abe'e dangau; heza so Lowalangi bö'ö, he ba zorugo, ba he ba guli danö, sangila molau si manö, nifolau zabölö, si mane ya'ugö andrö?
25 Fa'amöido miyefo, ena'ö i'ila hörögu danö si sökhi andrö, yefo Yoridano hili si sökhi andrö ba hili Libano! 

26 Ba mofönu khögu Yehowa, börö ba khömi, ba lö i'o'ö khögu; imane sa khögu Yehowa: Noa manö da'ö! Böi sa'ae hede-hede khögu ba da'ö!
27 Ae miyaŵa ba zuzu hili Wisiga ba fakhölö'ö misa ba gaekhula luo ba miyöu ba miraya ba ba gatumbukha luo, ena'ö i'ila höröu; Yoridano andrö, ba lö'ö sa ö'ötö.
28 Ba khö Yosua, ba öbe'e li, farou dödönia ba abe'e'ö; ya'ia sa zolohe miyefo ya'ira andre, ba ya'ia zamaosa khöra tanö andrö, ni'ila höröu.
29  Ba ta'iagö ndraso andrö, ba gamaudu Mbeti-Weoro.

Faza 4

Famarou tödö ba wolo'ö oroisa 

I 1 Ba iya'e, ba mifondrondrongo gamakhoita andrö, awö huku andrö ba nifahaögu ya'ami, ya'ami Iraono Gizeraeli, ena'ö mi'o'ö ia ba ena'ö auri ami ba ena'ö möi khömi danö andrö, nibe'e Yehowa, Lowalangi ndra tuami andrö, khömi dania. 

2 Oroisa andrö, nifa'emagu khömi, ba böi midou'ö ba böi miwuwu; oroisa andrö, nibe'e Lowalangimi, Yehowa, nifa'emagu khömi, ba mi'o'ö. 

3 No hörömi zangila nilau Lowalangi, börö Mba'ali-Weoro andrö: dozi si olembai Ba'ali-Weoro andrö, ba no ihori ba hunömi Lowalangiu Yehowa,
4 ba ya'ami andrö, si lö faröi, si lö mamöhöi Lowalangimi Yehowa, ba ahori auri, irege ma'ökhö andre. 

5 Hiza, no ufahaö ami ba gamakhoita ba ba huku, dali niŵa'ö Lowalangiu, Yehowa, khögu, ena'ö mi'o'ö dania ba da'ö, ba danö andrö, ba zi möi ami, ba wangokhögö ya'ia.
6 Mitöngöni ba mi'o'ö! Da'ö sa dania wa'atua-tuami ba fa'onekhemi wamaigi niha baero; na larongo dania gamakhoita andrö fefu, ba lamane: Si ndruhu, soi satua-tua ba sonekhe soi sebua andrö! 

7 Heza atö so soi sebua si so Lowalangi, si no si manö fa'ahatö khöra, si mane Lowalangida, Yehowa [khöda], ero na ta'angaröfi li ia?
8 Ba heza so soi sebua, si no si manö fa'amo'ahonoa amakhoita, awö huku, si mane oroisa andrö fefu, ni'ombakha'ögu khömi ma'ökhö? 

9 Ba angelama ba faigi-faigi, fa böi olifu'ö ngawalö andrö ni'ila höröu, ba fa böi aefa ba dödöu, götö wa'anau nosou; ö'ombakha'ö ba ndraonou ba ba ma'uwumö.
10 Baŵa andrö, me so'ö föna Lowalangiu Yehowa, ba gahe hili Horebi andrö, me imane khögu Yehowa: Falukha'ö khögu zato! Da'ufarongogö khöra daroma ligu andrö, ena'ö lafamaha ira ba wangata'ufi ya'odo, götö wa'anau nosora ba guli danö ba ena'ö lafahaö göi ndraonora. 

11 Ba mi'ondrasi, mi'iagö gahe hili; ba humola-hola hili andrö, irugi mbanua si yaŵa, ba [baero ö, ba] fa'ogömi-gömi ba lawuo ba salu.
12 Humede khömi Yehowa moroi ba dalu galitö; linia, ba mirongo, ha li, ba lö soroma khömi nga'eu.
13 I'ombakha'ö khömi wawu'usa li andrö khönia, niŵa'önia khömi folo'ö, taroma li si fulu andrö, ba isura ba gara wanura si dombua. 

14 Ba khögu iŵa'ö Yehowa, me luo da'ö, wamahaö ya'ami ba gamakhoita adrö ba ba huku andrö, ena'ö mi'o'ö ba danö andrö, si möi ami miyefo, ba wangokhögö ya'ia.

 Famangelama ba wanawö ya'ia 

II 15 Ba mifaigi sibai — nosomi mbalazi — me no lö ni'ilami hadia ia nga'eu, me luo humede khömi Yehowa moroi ba galitö, ba gahe hili Horebi,
16 fa böi miwöwöi wamakiko, wamazökhi khömi adu nifoe, hadia ia wamaedo, he nga'eu ndramatua, ba he nga'eu ndra'alawe,
17 ba he nga'eu zaliŵa-liŵa ba danö, hadia ia, si öfa ahe, ba he nga'eu wofo so'afi, sihombo ba dalu mbanua,
18 ba he nga'eu zanana ba danö, ba he nga'eu gi'a, si so ba nidanö barö danö. 

19 Ba na öfakhölö'ö miyaŵa ba mbanua, na öfaigi-faigi luo ba baŵa ba döfi, ngahönö andrö fefu ba mbanua si yaŵa, ba fa böi elungu'ö, wangalulu khönia, awö wamosumange ya'ia, me no ibe'e ba soi niha bö'ö fefu, ba guli danö misa Lowalangiu, Yehowa. 

20 Ba ya'ami, ba no nihalö Yehowa khönia, no iheta ami ba galitö famahele zi'öli andrö, ba danö Miserayi, ena'ö soi tana khönia ami, si mane ma'ökhö. 

21 Ba khögu, ba no mofönu Yehowa, börö ba khömi, irege tobali fahölu ia, lö tola u'ötö Yoridano, ba lö tola uhundragö danö si sökhi andrö, nibe'e Lowalangiu, Yehowa, khöu.
22 Ba danö andre mate ndra'o iŵa'ö, lö u'ötö Yoridano, ba ya'ami ba mi'ötö ba wangokhögö tanö si sökhi andrö. 

23 Mifaigi sibai, fa böi olifu ami wawu'usa li andrö, me no fawu'u li khömi Lowalangimi, Yehowa, ba fa böi mifazökhi khömi nadu, famaedo hadia ia, nitenaŵa Lowalangiu, Yehowa, ya'ugö.
24 Alitö si manga-manga hadia ia sa Lowalangiu andrö, Yehowa, no Lowalangi solohu.
25 Ba na miwöwöi wamakikomi, na no mo'ono ndra'ugö ba na no tumbu ma'uwumö, na no ara ami ba danö, na mifazökhi khömi nadu, famaedo hadia ia, wamazökhi horö khö Lowalangimi, Yehowa, na tobali mofönu ia,
26 ba ukaoni si so ba mbörö ba khömi andrö mbanua si yaŵa ba tanö tou, ma'ökhö andre, wa lö arara dania, ba tehori ami ba danö andrö, ba zi möi ami dania, miyefo Yoridano, ba wangokhögö ya'ia, lö'ö sa ara dania ami ba danö; nise'e ami. 

27 Ba niha baero ifazawili ami Yehowa; lö'ö sa atoto dania ami, si tosai, ba mbanua niha baero andrö, ba ni'oloi'ö Yehowa ya'ami dania.
28 Lowalangi nifazökhi danga niha dania mifosumange ba da'ö, eu ba kara, si lö mangila niha ba si lö mamondrongo li niha, ba si lö manga ba si lö mangago hua hadia ia.

 Fa'ahakhö dödö Lowalangi mbanuania 

III 29 Ba ba da'ö dania ö'alui Lowalangimö, Yehowa, ba ösöndra, na moroi si'aikö ba dödöu ba na moroi si'aikö ba gera-erau fefu wehulu dödöu khönia.
30 Ba ba wa'abu dödöu andrö dania, na no göna ndra'ugö da'ö fefu, ba ba gafuriata, ba öfalalini gera-erau, öfuli'ö khö Lowalangiu, Yehowa, ba öfondrondrongo linia.
31 Me no Lowalangi sahakhö tödö Lowalangimö andrö, Yehowa, lö iböhöli ndra'ugö, ba lö omasi ia tekiko ndra'ugö, ba lö olifu ia wawu'usa li andrö, me fawu'u li ia khö ndra tuau mege, si no möi ba hölu ia khöra. 

32 Sofu atö, he wisa ba götö föna, me lö ya'ugö na, i'otarai luo andrö, me ifazökhi niha ba guli danö Lowalangi; sofu, i'otarai wondrege danö, numalö ba wondrege tanö sa, na no irai itörö si manö fa'ebua, na no murai murongo zi manö!
33 Na so na soi bö'ö, si no irai mamondrongo fehede Lowalangi, si oroi ba galitö, si mane nirongou, ba na lö si mate ira.
34 Ma na no so Lowalangi bö'ö, si no manandraigö fe'amöi, ba wangoroma'ö fa'abölö ba ba wolau tandra ba ila-ila ba fanuwö, ba wangai khönia sambua soi ba hunö mbö'ö, tangania sabe'e ba ta'ionia ni'oro'ö, ba ba wa'abölönia sahöli-höli dödöda; nifolau Lowalangimö andrö, Yehowa, khömi, ba danö Miserayi, ba zanehe ami mege! 

35 Höröu mege zangila, ena'ö aboto ba dödöu, wa no Yehowa Lowalangi, awö wa lö Lowalangi baeronia.
36 Moroi ba zorugo ifarongogö khöu linia ba wamobawa lala khöu, ba ba guli danö i'oroma'ö khöu galitö sebua andrö khönia, ba moroi ba galitö andrö örongo mege daroma linia. 

37 Ba me no i'omasi'ö ndra tuau ba me no ituyu ma'uwura furira, ba me no ya'ia zangeheta ya'ugö ba danö Miserayi, ba wa'abölönia andrö, si tenga inötö;
38 tödönia, itimba fönau soi sebua moroi khöu ba sabölö moroi khöu, ena'ö ya'ugö i'ohe ba danö ba ena'ö khöu ibe'e,
39 okhötamö, si mane ma'ökhö, ba ya'aboto sa'ae ba dödöu, ba ötanö ba dödöu, wa no Yehowa Lowalangi ba zorugo yaŵa ba ba guli danö tou, awö wa lö Lowalangi baeronia. 

40 Ba ö'o'ö nifakhoinia andrö ba oroisania, nifa'emagu khöu ma'ökhö, ena'ö sohahau tödö ndra'ugö, fabaya iraonou furiu dania, ba ena'ö lö tebulö wa'anau nosou ba danö andrö, nibe'e Lowalangiu, Yehowa, khöu dania.

Banua fangorifi yefo Yoridanö ba famobörö famasugi oroisa 

IV 41 Ba ihonogöi mbanua Moze, banua yefo Yoridano, tanö ba gatumbukha luo, tölu,
42 ena'ö ba da'ö isaŵa, na so zi no mamunu awönia si lö mu'odödögö ba si lö fatiusania khönia, mege sa'ae, ba ena'ö i'ila i'orifi ia, wanaŵa banua da'ö zambua: 

43 Beseri andrö, ba danö si mate ba zalo'o hili, ba ba mado Rubeno, ba ba mado Gado, ba Ramoti ba Gileadi ba ba mado Manase, ba Golana ba Mbazana.
44 Ba da'ö goroisa andrö, nifa'ema Moze ba Ndraono Gizeraeli.
45 Da'ö lala ba da'ö, nifakhoi andrö, awö huku andrö ni'ombakha'ö Moze ba Ndraono Gizeraeli, me aheta ira ba danö Miserayi,
46 yefo Yoridano, ba ndraso, ba gamaudu Mbeti-Weoro, ba danö razo Ndraono Gamori andrö, Sihona andrö, ba Hesibona, ni'alani Moze ba Iraono Gizeraeli, me la'otarai danö Miserayi,
47 nihalöra tanö, si mane tanö Ogi andrö, razo Mbazana, tanö razo Ndraono Gamori andrö, si darua, yefo Yoridano, tanö ba gatumbukha luo,
48 i'otarai Garoeri, ba mbewe Garono, irugi hili Ziono,
49 ya'ia Heremono andrö, fabaya salo'o tanö andrö, ba zi tambai Yoridano, tanö ba gatumbukha luo, fefu, irugi zilua'asi andrö ba zalo'o tanö ba gahe hili Wisiga.

Faza 5

Famasugi ba dödö oroisa si fulu andrö 

I. 1 Ba humede Moze ba Ndraono Gizeraeli fefu, ba imane khöra: Mifondrondrongo, ya'ami Iraono Gizeraeli, nifakhoi andrö, awö huku andrö, nifarongogögu khömi ma'ökhö andre! Mitanö ba dödö, ba mitöngöni, ba wolo'ö ya'ia.
2 Lowalangida, Yehowa, ba no fawu'u li khöda, ba gahe hili Horebi.
3 Tenga sa khö ndra tuada fawu'u li Yehowa, no khöda, sauri andre, khöda fefu, si so ba da'e ma'ökhö.
4 Si no fa'ila bawa ami khö Yehowa, me humede ia khömi ba hili andrö, moroi ba galitö.

5 Ba ya'odo, ba ba gotaluami Yehowa sodo, me luo da'ö, ba wama'ema khömi taroma li Yehowa, me no ata'u ami galitö andrö, ba me lö möi miyaŵa ba hili ami. Ba no imane:

6 Ya'odo Yehowa, Lowalangiu, si no mangeheta ya'ugö ba danö Miserayi, ba danö andrö, si no möi sawuyu ami.

7 Böi so khömö Lowalangi tanöbö'ö, baero ndra'o.

8 Böi fazökhi khöu nadu, famaedo hadia ia, he si so si yaŵa ba mbanua, ba he si so si tou ba guli danö, ba he si so ba nidanö barö danö.

9 Böi angalulu khönia ba böi fosumange ia; me no Lowalangi solohu adra'o, ya'odo andre, Lowalangiu, Yehowa, sanguhuku horö ndra ama, ba ndraono ba ba ma'uwu mitou, irugi tölu, irege öfa nga'ötö, khöra si fatiu tödö khögu,
10 ba si hakhösi tödö sangomasi'ö ya'o ba solo'ö oroisagu, irugi hönö nga'ötö.

11 Böi tötöi döi Lowalangiu Yehowa ba waya; lö'ö sa zi lö ihuku Yehowa zanötöi töinia ba waya.

12 Ame'egö tödö luo wolombase andrö, ba we'amoni'ö ya'ia, dali niŵa'ö Lowalangiu, Yehowa, khöu.
13 Önö ngaluo mohalöŵö ndra'ugö ba öhalö halöŵöu fefu, ba ero fitu bongi,
14 ba luo wolombase khö Lowalangiu, Yehowa; böi babaya hadia ia halöŵö ba da'ö, he ya'ugö, ba he onou matua, ba he onou alawe, ba he sangai halöŵö khöu iramatua, ba he sangai halöŵö khöu ira alawe, ba he uriföu, ba he si fatewu khöu, ba mbanuami; ena'ö la'ila molombase sangai halöŵö khöu, iramatua ba ira alawe, si mane ya'ugö.
15 Törö-törö tödöu, wa no sawuyu göi ndra'ugö mege, ba danö Miserayi, awö wa no iheta'ö ba da'ö Lowalangiu, Yehowa, tangania sabe'e ba ta'ionia ni'oro'ö. Da'ö mbörö, wa no iŵa'ö khöu we'amoni'ö luo sabato andrö Lowalangiu, Yehowa.

16 Fosumange namau, awö ninau, dali niŵa'ö Lowalangiu, Yehowa, khöu, ena'ö anau nosou ba ena'ö ohahau dödöu ba danö andrö, nibe'e Lowalangiu, Yehowa, khöu.

17 Böi ange'e. Böi ohorö. Böi anagö. Böi böbögö khö nawöu zi lö duhu.

18 Böi isö wo'omo nawöu. Böi isö nomo nawöu, ba he benuania, ba he sangai halöŵö khönia, iramatua ba ira alawe, ba he öröbaonia, ba he kudonia, ba he fefu gofu hadia zi so khö nawöu.

19 Ha da'ö niŵa'ö Yehowa ba khömi sato fefu; ebua linia, ba hili andrö, moroi ba galitö andrö ba moroi ba zalu ba moroi ba zogömi-gömi. Ba isura ba gara wanura, si dombua, ba ibe'e khögu.

 Göna ba dödö zato ba ifarou na dödöra Moze ba wolo'ö 

II. 20 Ba me mirongo li andrö moroi bakha ba zogömi-gömi andrö, me humola-hola hili andrö, ba mi'ondrasi ndra'o, satua mado khömi ba salaŵami, ba mimane:

21 No i'oroma'ö khöda lakhöminia ba fa'asalaŵania Lowalangida, Yehowa, ba no tarongo linia moroi ba galitö andrö, ba tobali no faduhu dödöda, tola muhede Lowalangi ba niha lö mate niha.
22 Ba hana wa mate na ita iada'e ena'ö? I'a sa [ena'ö] ita alitö sebua andrö; na itohugö na tarongo li Lowalangida, ba si mate ita.
23 Heza sa so ba nösi guli danö, fefu zi no mamondrongo li Lowalangi sauri andrö, sihede moroi ba galitö, si mane famondrongoda, ba souri na dania?
24 Ya'ugö andrö ondrasi ba fondrondrongo, hadia ia niŵa'ö Lowalangida, Yehowa, ba ya'ugö dania zama'ema khöma fefu hadia ia, niŵa'ö Lowalangida, Yehowa, khöu, ena'ö marongo ba ena'ö ma'o'ö.

25 Ba irongo limi Yehowa, me fahuhuo ami khögu, ba imane khögu Yehowa: No urongo huhuo niha andrö khöu; si ndruhu niŵa'öra.
26 Ena'ö na si manö-manö dödöra dania göi, ena'ö la'ata'ufi ndra'odo ba ena'ö na la'o'ö goroisagu andrö, fefu, fa sohahau tödö ira, awö ma'uwura, si lö mamalö-malö!

27 Ae hede khöra, ömane: Mifuli manö ami baose khömi!
28 Ba ya'ugö iagö da'e khögu, ena'ö u'ombakha'ö khöu goroisa andrö fefu, awö gamakhoita, awö huku andrö, ba nifahaömö ya'ira dania, ena'ö la'o'ö ba danö andrö, nibe'egu khöra dania.

29 Ba mitöngöni sa'ae, ena'ö mi'o'ö niŵa'ö Lowalangimi, Yehowa, khömi, fa böi mihole'ö ami, he ba gambölö ba he ba gabera.
30 Mitörö sibai lala andrö, nifakhoi Lowalangimi, Yehowa, khömi, fa böi mate ami, ba ena'ö sohahau tödö ami ba sanau noso ba danö andrö, ni'okhögömi dania.

Faza 6

Ifarou dödöra Moze ba wolo'ö oroisa si föföna andrö  

1 Da'ö goroisa andrö, awö gamakhoita andrö, awö huku, ba nifahaögu ya'ami, dali niŵa'ö Lowalangimi, Yehowa, ena'ö mi'o'ö ba da'ö, ba danö andrö, ba zi möi ami, miyefo,
2 ba wangokhögö ya'ia, ena'ö ö'ata'ufi Lowalangiu, Yehowa, ba ena'ö ö'o'ö nifakhoinia andrö ba oroisania fefu, nifa'emagu khöu, ba ena'ö anau nosou.
3 Ba na no mirongo, ya'ami Iraono Gizeraeli, ba mitöngöni, ba wolo'ö ya'ia, ena'ö sohahau tödö ami, ba ena'ö ato sibai ami dania, si mane nifabu'u Lowalangi ndra tuami andrö, Yehowa, tanö si no falawu susu ba ŵe ŵani. 

4 Mifondrondrongo, ya'ami Iraono Gizeraeli! Yehowa, ba no Lowalangida, ha Yehowa, ha ya'ia!.
5 Ba ö'omasi'ö Yehowa andrö, Lowalangiu, moroi si'aikö ba dödöu ba moroi si'aikö ba gera-erau fefu, ö'oigö wa'abölöu.. 

6 Taroma li andre, niŵa'ögu khöu ma'ökhö, ba ötanö ba dödöu.
7 Ba öfahaö göi ndraonou ba da'ö, itörö-törö liu, na yomo so'ö, ba he na ba wekoli; na möi'ö mörö ba na maoso'ö..
8 Öböbögö ba dete dangau, tandra, ba ba mbörö nikhumö, amaedola mbala högö;
9 ba ösura ba gehomo nomou, ba ba lagö mbawa göli khöu. 

10 Ba na i'ohe dania ndra'ugö Lowalangiu, Yehowa, ba danö andrö, nibe'enia khöu dania, dali wahölusania mege khö ndra tuau Aberahamo, Iza'aki, Yakobo, tanö si so banua sebua ba si sökhi, si tenga nitaru'ömö,
11 ba omo si no mo'ösi gama-gama si sökhi, tenga moroi khöu, ba ba'a nikhao ba gara, si tenga nikhaomö, ba kabu nagu ba kabu falo, si tenga nitanöu; ba na manga ndra'ugö na abuso'ö, ba faigi sibai,
12 fa böi olifu'ö Yehowa, si no mangeheta ya'ugö ba danö Miserayi, ba danö si no möi sawuyu ndra'ugö. 

13 Lowalangiu andrö, Yehowa, ba ö'ata'ufi ba öfosumange ba ba döinia möi'ö ba hölu,
14 ba lö tola mi'o'ö Lowalangi bö'ö, Lowalangi niha andrö, si tefasui ya'ami.
15 Me no Lowalangi solohu Lowalangimö andrö, Yehowa, ba khömi, fa böi mofönu khöu Lowalangimö, Yehowa, ba fa böi ise'e ndra'ugö ba guli danö!
16 Böi mitandraigö Lowalangimi, Yehowa, si mane fanandraigömi ya'ia no, ba Masa.. 

17 Oroisa Lowalangimi Yehowa andrö, ba mi'o'ö, lala andrö ba amakhoita nibe'enia khömi, ba mitörö;
18 hadia zatulö ba hadia zi sökhi, wamaigi Yehowa, da'ö ötörö, ena'ö sohahau tödö ndra'ugö, ba ena'ö örugi danö si sökhi andrö, nifabu'u Yehowa khö ndra tuau, fahölusa, ba ena'ö ö'okhögö,
19 wanimba fönau si fa'udu khöu andrö, fefu, dali nifabu'u Yehowa.

 He lawisa wamahaö iraonora ba da'ö 

II 20 Na isofu dania khöu onou, na imane: Hadia niŵa'ö andrö ba amakhoita andrö ba huku andrö, nioroi'ö Lowalangida, Yehowa?,
21 ba ömane khö nonou andrö: No sawuyu Wara'o ndra'aga mege, ba danö Miserayi, ba no ihetaga ba danö Miserayi Yehowa, tangania andrö, si no abe'e.
22 No ilau dandra ba ila-ila sebua ba famakiko Yehowa, ba danö Miserayi, khö Wara'o ba ba zoroiyomonia fefu, ba zanehe ndra'aga;
23 ba ya'aga, ba no iheta ba da'ö, ba wolohe ya'aga ba danö andrö ba ba wame'e khöda tanö andrö, nifabu'unia khö ndra tuada, fahölusa. 

24 Ba no iŵa'ö khöma Yehowa wolo'ö nifakhoi andrö fefu, wangata'ufi Lowalangida, Yehowa, ena'ö lö tebulö wa sohahau tödö ita, ba ena'ö i'oriorifi ita, si mane ma'ökhö.
25 Ba niha satulö ita, na lö olifu ita wolo'ö oroisa andrö fefu, föna Lowalangida Yehowa, si mane niŵa'önia khöda.

Faza 7

Nibunu ba nifufu nudura dawa Gana'ana andrö 

I 1 Na no i'ohe dania ndra'ugö ba danö andrö Lowalangiu Yehowa, ba danö andrö, ba zi möi'ö, ba wangokhögö ya'ia, ba na no oya soi itimba fönau: Iraono Kheti ba Iraono Girigasi ba Iraono Gamori ba Dawa Gana'ana ba Iraono Weresi ba Iraono Hewi ba Iraono Yebusi, fitu soi sebua moroi khöu ba sabölö moroi khöu,
2 na no ibe'e ba dangau Lowalangiu, Yehowa, ba na no ölaŵa ira, ba ölakha'ö ira; lö tola fawu'u li ndra'ugö khöra, ba lö tola öhakhösi tödö.
3 Ba lö'ö göi tola fahalö ami; lö tola öbe'e khö nonora matua nonou alawe ba lö tola öhalö khö nonou matua nonora alawe.
4 Ma dania i'erogö ndra'o onou matua labe'e, ma tobali ifosumange Lowalangi bö'ö, ba mofönu khömi Yehowa ba ita'i-ta'i ihori ami.

5 Mimane sa'ae wolau khöra: Naha wame'e sumange khöra, ba midudugö, gowe andrö khöra, ba mirasa, eu ni'amoni'ö khöra, ba mi'obö, ba adura, ba mitunu ba galitö,
6 me no soi ni'amoni'ö khö Lowalangiu, Yehowa, ndra'ugö; no ya'ugö nituyu Lowalangiu, Yehowa, khönia, soi tana khönia, ni'oniagö ba soi bö'ö fefu, ba guli danö.

7 Tenga sa me no sato niha ami, moroi ba soi bö'ö, wa no ebua dödö Yehowa khöu, wa no ya'ami nituyu — noa sa fondrege zide-ide ami, ba ngai soi bö'ö fefu — börö me i'omasi'ö ami,
8 ba me edöna ia itörö zi no möi ba hölu ia khö ndra tuami mege; andrö iheta ami tanga sabe'e, i'efa'ö ami ba wa'asawuyu, ba danga Wara'o, razo Miserayi,
9 ena'ö aboto ba dödöu, wa no Lowalangi [si ndruhu] Lowalangiu andrö, Yehowa, wa no Lowalangi si lö faröi, si lö mamöhöi fawu'usa li ba fa'ebua dödö andrö, irege hönö nga'ötö, khöra sangomasi'ö ya'ia ba solo'ö oroisania,
10 ba solau sulö, nifatörö khöra, ba zi fatiu tödö khönia, fefu, wangohori ya'ira. Lö'ö sa fa'ebolo dödönia ba zi fatiu tödö khönia, khönia ifatörö zulö.

11 Andrö ö'o'ö goroisania, awö gamakhoita andrö, awö huku andrö, nifa'emagu khöu ma'ökhö, ena'ö öbe'e tali wolaumö ia.

 Ifabu'u howu-howu ba Ndraono Gizeraeli Lowalangi 

II 12 Ba na mifondrondrongo huku andrö ba na mi'o'ö, ba lö'ö göi ibulö'ö khöu Lowalangiu, Yehowa, wawu'usa li andrö, awö wa'ebua dödö, si no möi ba hölu ia khö ndra tuau:
13 i'omasi'ö ndra'ugö ba ifahowu'ö ndra'ugö ba i'oya'ö ami; tabinamö andrö ba bua nowiu, fakheu, ba ösi mbua nagu, awö wanikha khöu, ba ono zaŵi khöu, ba fo'ono mbiri-biri khöu, fabaya nambi, ba ifahowu'ö, ba danö andrö, nibe'enia khöu dania, dali wahölusania andrö khö ndra tuau.

14 Nifahowu'ö dania ndra'ugö, föna soi bö'ö fefu; he ba ndramatua khöu ba he ba ndra'alawe, ba lö si lö mo'ono, ba si manö göi ba gurifömö.

15 Fefu ngawalö wökhö, ba itimba khöu Yehowa, ba sambalö lö igönaisi ndra'ugö fökhö Ndrawa Miserayi andrö, teu mbanua andrö, si no ö'ila föna; ba zi fa'udu khöu ihare'ö da'ö.

16 Ba fefu soi andrö, nibe'e Lowalangiu, Yehowa, ba dangau, ba öhori. Böi ahakhö dödöu, wamaigi ya'ira, ba böi fosumange Lowalangira andrö; tandraŵa sa khöu da'ö ena'ö.

17 Ba na ömane dödöu ena'ö: Sato moroi khögu soi andrö, he uwisa wanimba ya'ira?
18 ba böi ata'ufi, törö manö tödöu nifatörö Lowalangiu, Yehowa khö Wara'o no, ba ba Ndrawa Miserayi fefu.
19 Fa'abölö andrö, nifa'ele'ö, ni'ila höröu, tandra andrö, ba ila-ila, tanga sabe'e andrö ba ta'io ni'oro'ö, khö Lowalangiu, Yehowa, wamawu'a ya'ugö! Si manö dania ilau Lowalangiu, Yehowa, ba niha bö'ö andrö fefu, ni'ata'ufimö.
20 Ba ifatörö na khöra geto Lowalangiu, Yehowa, irege ahori zi tosai andrö, si no mamini'ö ya'ira mege khöu.

21 Böi humokha mbumö khöra! me no so ba khöu Lowalangiu, Yehowa, Lowalangi sebua ba sata'u ita,
22 ba izara-zara wanimba fönau soi andrö Lowalangiu, Yehowa. Böi osamuzaigö wangohori ya'ira, ma dania abölö khöu gutu ndru'u.

23 Ibe'e ba dangau Lowalangiu, Yehowa, ba fawuka ibe'e, irege no ahori ira.
24 Ba razora, ba ibe'e ba dangau, ena'ö olifu niha ba guli danö döira öbe'e. Samösa lö solaŵa ya'ugö, irege no öhori ira.

25 Famaedo Lowalangira andrö, ba mitunu, ba firönia ba ana'ania, ba böi isö, böi halö khöu, fa böi tobali fama'alamö. Me no sogoro Lowalangiu, Yehowa, zi mane da'ö.

26 Ba sogoro ita, ba böi ohe yomo ba nomou, fa böi möi salakha göi ndra'ugö, si mane ya'ia.
27 Ö'ogorofi ba si hokha mbumö ia, me no mulakha'ö.

Faza 8

Fa'oböwö Lowalangi ba fangandrö saoha gölö 

1 Oroisa andrö fefu, nifa'emagu khömi ma'ökhö, ba mi'o'ö, ena'ö auri ami ba ena'ö ato ami, ba ena'ö mirugi danö andrö ba wangokhögö ya'ia, tanö andrö nifabu'u Yehowa khö ndra tuami, fahölusa.

2 Törö-törö tödöu wamasao Lowalangiu, Yehowa ya'ugö, no öfa wulu fakhe wa'ara, ba danö si mate andrö, ba döröŵau andrö, fadoro, ba wangöhöndrögö ya'ugö ba ba wanandraigö ya'ugö, ena'ö isöndra he wisa dödöu, na edöna ö'o'ö goroisania, ba na lö'ö.

3 No ihöndrögö ndra'ugö, ifatörö khöu lofo, ba aefa da'ö, ba ibe'e öu "mana" andrö, si lö mirai mila, he ira tuau, ba wama'ele'ö khöu, wa tenga ha ba gönia auri niha, wa tola göi fangorifinia hadia ia daroma li, si otarai mbawa Yehowa..
4 Nukhau andrö, ba lö sadudu, ba aheu, ba lö sabao, si öfa wulu fakhe andrö..

5 Ba yafaduhu sa'ae dödöu, i'ohe ba zi sökhi ndra'ugö Lowalangiu, Yehowa, nifamatörö si'aikö nama ononia.
6 Ba o'ö goroisa Lowalangiu, Yehowa andrö, wanörö lala andrö khönia, awö wangata'ufi ya'ia.

7 Ba danö si sökhi sa i'ohe ndra'ugö Lowalangiu, Yehowa, ba danö si so mbombo ba umbu nidanö ba baŵa, so'ulu ba zalo'o ba so'ulu ba hili;
8 tanö si so fakhe ba si so rigi ba agu ba bua ara ba dalimo, tanö si so falo ba si so ŵe ŵani;
9 tenga tanö sambö-ambö balazo, no tanö si so manö fefu hadia ia, tanö sosi'öli kara ba nikharu töla garamba ba hili.

10 Ba na no manga'ö dania, na no abuso'ö, ba ösuno Lowalangiu Yehowa, börö danö si sökhi andrö nibe'enia khöu..

 Böi olifu ira wa'ebua dödö Lowalangi andrö 

11 Faigi sibai, fa böi olifu'ö Lowalangiu, Yehowa, fa böi öbato wolo'ö oroisania andrö, awö huku andrö, awö gamakhoita, nifa'emagu khöu ma'ökhö.

12 Na abuso ndra'ugö dania ba ölau khöu nomo si sökhi,
13 na itugu oya zaŵiu ba biri-birimö ba na fahöna khöu wirö ba ana'a, na tedou fefu hadia ia zi so khöu,
14 ba böi fayaŵa dödöu, ba böi olifugö'ö Lowalangiu, Yehowa, si no mangeheta ya'ugö ba danö Miserayi andrö, ba danö, ba zi no möi'ö sawuyu,
15 si no mamatörö ya'ugö ba danö si mate andrö, sebolo sibai ba sata'u ita, ba zi so ulö sosöfu ba tongo, ba danö si no oköli-köli ba si lö idanö, si no mame'e öu idanö sangumbu-ngumbu moroi ba gara sabe'e,,
16 si no mame'e öu "mana" andrö, ba danö si mate, ö si lö larai mila ira tuau, ba wangöhöndrögö ya'ugö ba ba wanadraigö ya'ugö, ena'ö ihaogö khöu ba götö dania,
17 ba böi ömane dödöu: Fa'abölögu ba fa'abe'e dangagu mbörö, wa so khögu wo'ana'a andre.

18 Törö tödöu Lowalangiu, Yehowa, me no ya'ia zame'e fa'abölö, ba wangalui ana'a, ba wamalua amabu'ula linia andrö, si no möi ba hölu ia khö ndra tuau, si mane ma'ökhö.

19 Ba na olifu'ö zui Lowalangiu, Yehowa, wolo'ö Lowalangi bö'ö, na öfosumange da'ö, ba na mangalulu'ö khöra, ba ma'ifu lö ubini'ö khömi ma'ökhö, wa si tekiko ami dania.
20 Si mane niha baero andrö, nifakiko Yehowa fönami, si manö göi wa'atekikomi, fotu; me lö nifondrondrongomi li Lowalangimi, Yehowa.

Faza 9

Böi laŵa'ö tödöra satulö ira 

1 Mifondrondrongo, ya'ami Iraono Gizeraeli! Ö'ötö iya'e Yoridano andrö, ba wolaŵa soi sato moroi khöu ba sabölö moroi khöu, ba ena'ö atu'a ndra'ugö ba mbanua, si no ebua ba si no aro, sirugi ba mbanua si yaŵa öli,
2 ena'ö ölaŵa soi sato niha ba salaŵa boto, Dawa Genaki andrö, si no i'ila höröu ba si no örongo, na laŵa'ö: Ha niha zangila molaŵa Dawa Genaki andrö?

3 Ba böi zi lö aboto ba dödöu sa'ae, wa no Lowalangiu, Yehowa zowaö-waö fönau, amaedola galitö si manga-manga hadia ia; ya'ia zangohori, ya'ia zangöhöndrögö ya'ira fönau, ba tobali lö arara ö'animba'ö ya'ira ba lö arara ö'angohori'ö, itörö nifabu'u Yehowa khöu.

4 Ba na itimba dania ira fönau Lowalangiu, Yehowa, ba böi ömane dödöu: Börö wa'atulö dödögu, wa ya'o zokhö tanö andre, ibe'e Yehowa; me no börö horö niha andrö, wa itimba ira fönau Yehowa.

5 Tenga sa ba wa'atulö dödöu ba tenga ba wa'adölö dödöu möi khöu danöra andrö, börö horö soi andrö, wa itimba ira fönau Lowalangiu, Yehowa, ba ena'ö itörö gamabu'ula linia andrö, nifabu'u Yehowa khö ndra tuau Aberahamo, Iza'aki, Yakobo, si no möi ba hölu ia.
6 Ba ya'aboto ba dödöu, wa tenga börö wa'atulö dödöu, wa ibe'e okhötau danö si sökhi andre Lowalangiu, Yehowa: noa sa soi sabe'e tandro ndra'ugö.

 Famasugi ba dödö horö ba nono zaŵi balaki 

7 Törö-törö tödöu ba böi olifugö'ö he wisa wangandrö-ngandröu fönu Lowalangiu, Yehowa, ba danö si mate! I'otarai luo andrö, me aheta ami ba danö Miserayi, irege mirugi da'e, ba sabe'e tandro ami khö Yehowa.
8 Ba gahe hili Horebi andrö mi'andrö wönu Yehowa, ba abao dödönia khömi, irege ihori ami mena'ö.

9 No möido miyaŵa ba hili, ba wanema kara wanura andrö, kara nisura fawu'usa li andrö, nilau Yehowa khömi, ba öfa wulu ngaluo ba öfa wulu mbongi wa'aragu ba hili andrö, lö ni'agu roti ba lö nibadugu idanö.

10 Ba ibe'e ba dangagu Yehowa gara wanura andrö, si dua görö, nisua turu Lowalangi, si so taroma li andrö fefu, niŵa'ö Yehowa khömi, moroi ba galitö, me luo walukhata, ba hili andrö.
11 Me no aefa zi öfa wulu ngaluo ba si öfa wulu wongi, ba ibe'e ba dangagu Yehowa gara wanura andrö, si dua görö, kara andrö nisura oroisa andrö.

12 Ba imane sa'ae khögu Yehowa: Labu, ta'i-ta'i mitou, noa sa lalau wamakiko banuau andrö, nihetamö ba danö Miserayi. No alio sibai laröi lala andrö, nifakhoigu khöra: no lafazökhi khöra nadu nifahele.
13 Ba imane na khögu Yehowa: U'ila sibai sa'ae soi andrö, wa no soi sabe'e börö du'i.
14 Ba böhölido sa'ae, ena'ö uhori ira, ubunu döira ba guli danö ba ubali'ö furugö soi ndra'ugö, furugö soi sabölö moroi khöra ba sato niha.

15 Ba maoso ndra'o ufulido mitou moroi ba hili sihola-hola na, dua dangagu wolohe kara andrö, si dua görö, sura goroisa.
16 Ba awena u'ila, ba hiza, ba no mifazökhi horö khö Lowalangimi, Yehowa, no milau nono zaŵi nifahele; no alio sibai miröi lala andrö, nifakhoi Yehowa khömi.

17 Ba utuyu gara andrö, si dua görö, ba dua dangagu wamazaumba ya'ia, murasa|urasa, ba zanehe ami.

18 Ba ufalögu tou ndra'o föna Yehowa; si mane mege, öfa wulu ngaluo ba öfa wulu mbongi, lö u'a roti ba lö ubadu nidanö, börö horömi andrö fefu, nifazökhimi, me no milau zi lö omasi Yehowa, fangandrö wönunia.
19 Sata'u sa'ae ndra'o fönu Yehowa ba bakhu-bakhu dödönia khömi, wa ihori ami mena'ö. Ba ifondrondrongo khögu Yehowa, ba da'ö göi.

20 Ba khö Ga'aroni göi, ba mofönu sibai ia, irege ifakiko mena'ö, ba ba khö Ga'aroni göi mangandrö ndra'o, me luo da'ö.

21 Ba horömi andrö, nilaumi, ono zaŵi andrö, ba uhalö, utunu, ba ututu, ufaulugö ufufu, balazi no ohama sibai, ba si hulö gawu-gawu andrö, ba utibo'ö ba mbombo andrö, si otarai hili moroi yaŵa.

 Famasugi ba dödö wa no asese mukökö-kökö ira 

22 Ba baero da'ö, ba ba Dabera mi'andrö wönu Yehowa ba ba Masa ba ba niko'o solu'a-lu'a.

23 Ba he me ifatenge ami Yehowa, moroi ba Gadesi-Mbarenea, wanguma'ö khömi: Mi'ae misi yaŵa ba mi'okhögö danö, nibe'egu khömi, ba te khömi goroisa Lowalangimi, Yehowa, ba lö faduhu dödömi khönia ba lö mifondrondrongo khönia.
24 No sabe'e börö du'i ami khö Yehowa, i'otarai me awena u'ila ami.

25 Ba me sodo manö tou ba danö, föna Yehowa, si öfa wulu ngaluo öfa wulu mbongi, si no ufalögu tou ndra'odo, me no idaö'ö-daö'ö Yehowa ihori ami,
26 ba mangandrödo khö Yehowa, umane: He So'aya, Yehowa böi fakiko mbanua tana khöu andrö, ni'efa'ömö fa'abölöu andrö si tenga inötö, nihetau ba danö Miserayi tangau andrö, si no abe'e!
27 Törö-törö tödöu genoniu andrö, Aberahamo ba Iza'aki ba Yakobo! Ba böi be'e balazi wa'abe'e mbörö du'i mbanuau andrö ba he falösökhira andrö ba he horöra.
28 Fa böi laŵa'ö niha ba danö andrö, ba nihetau ya'ira: Me tebai i'ohe ira Yehowa ba danö andrö, nifabu'unia khöra, ba me no fatiu dödönia khöra, ba ba wame'e tekiko ya'ira ba danö si mate iheta ira!
29 Noa sa atö banuau ira, no tana khöu, nihetau fa'abölöu andrö si tenga inötö, ba ta'iomö andrö ni'oro'ö.

Faza 10

Tefazökhi gara wanura si bohou ba wanura oroisa 

1 Ba me luo da'ö, ba imane khögu Yehowa: Toto khöu gara wanura, dua görö, si mane mege, ba ae khögu miyaŵa ba hili; ba öfazökhi göi khöu tawöla eu..

2 Usura dania ba gara andrö daroma li andrö, si so ba gara mege, nirasamö, ba öbe'e barö tawöla andrö dania.

3 Ba ufazökhi tawöla, bana geunia, ba utoto gara wanura, dombua, si mane mege, ba möido miyaŵa ba hili, u'ohe tangagu gara andrö, si dombua.

4 Ba isura ba gara andrö daroma li andrö, si fulu, niŵa'önia mege khömi ba hili, moroi ba galitö, me luo walukhata andrö, si mane fanura mege wanura ya'ia. Ba ibe'e ba dangagu Yehowa.

5 Ba möido mitou, moroi ba hili, ba ube'e barö tawöla andrö, nifazökhigu, gara andrö ba ba da'ö ahono, dali niŵa'ö Yehowa khögu.

6 Ba laheta ira ba Mbe'eroti-Bene-Ya'aka Iraono Gizeraeli, lasaŵa Mosera. Ba ba da'ö mate Ga'aroni ba ba da'ö lako'o ia, ba ononia Eleazari wangalinia ere..

7 Ba moroi ba da'ö, ba lasaŵa Gudigoda, ba moroi ba Gudigoda, ba lasaŵa Yotiba, tanö soya mbombo.

8 Ba me luo da'ö, ba i'oniagö mado Lewi Yehowa, ba wolohe-lohe tawöla nahia zura goroisa Yehowa, ba ena'ö föna Yehowa so ira, ngoni-ngoninia, si lö tebulö, ba ena'ö mamahowu ira ba döinia, si lö mamalö-malö, ero ma'ökhö..
9 Andrö lö manema mado Lewi tanö, lö tana khöra si lö tebulö, si mane ba dalifusöra; tana khöra, ba Yehowa, dali nifabu'u Lowalangiu Yehowa khöra..

10 Ba ya'odo, ba si lö tebulö ba hili, si mane mege, ba zi föföna, öfa wulu ngaluo ba öfa wulu mbongi, ba ifondrondrongo khögu Yehowa ba zi samuza andrö göi: Lö ifakiko ndra'ugö Yehowa.

11 Ba imane khögu Yehowa: Labu, ae'e, ba wolohe ya'ira, mofanö ami ena'ö larugi danö andrö ba ena'ö la'okhögö, tanö andrö nibe'egu khöra dania, dali we'amöigu ba hölu khö ndra tuara andrö.

 Famarou tödö ba wangata'ufi Lowalangi 

12 Ba iya'e, ya'ami Iraono Gizeraeli, hadia niŵa'ö Lowalangimi, Yehowa khömi, na tenga fa ö'ata'ufi Lowalangiu, Yehowa, ba ena'ö böi öbulö'ögö ba lala andrö khönia, ba ena'ö ö'omasi'ö ia, ba ena'ö enoni Lowalangiu, Yehowa, ndra'ugö, moroi si'aikö ba dödöu ba moroi si'aikö ba gera-erau,
13 wolo'ö oroisa andrö ba amakhoita nifakhoi Yehowa nifa'emagu khöu ma'ökhö, fangohahau dödöu.

14 He sa no khö Lowalangiu, Yehowa, mbanua si yaŵa, irugi ba wondrege yaŵa, awö danö ba ösinia fefu,
15 ba noa zui ha khö ndra tuau ebua dödö Yehowa, wangomasi'ö ya'ira, ba no ituyu ami, ma'uwura andrö, ba niha bö'ö fefu, si mane ma'ökhö..

16 Ba miboto sa'ae mbotolö dödömi andrö, ba böi sa'ae sabe'e börö du'i ami!.
17 Me no Lowalangi Lowalangi bö'ö Lowalangimi andrö, Yehowa, ba me no So'aya sokhö, Lowalangi sebua ba sabölö ba sata'u ita, si lö ebua tödö zambuana ba si lö manga gana'a,
18 solohe ba lala huhuo zi lö ama, si lö ina, ba sangomasi'ö niha bö'ö, wame'e balazo khönia, awö nukha.

19 Ba mi'omasi'ö niha bö'ö, me no niha bö'ö ami göi ba danö Miserayi no.
20 Ö'ata'ufi Lowalangiu Yehowa ba öfosumange, khönia molemba ndra'ugö ba ba döinia möi'ö ba hölu!

21 Fangebua duriamö ia ba Lowalangiu, si no molau khöu sebua andrö ba sata'u ita, ni'ila höröu.
22 Fitu ngafulu niha wa'ato ndra tuau, me lasaŵa danö Miserayi, ba iya'e, ba no timba wa'oya ndröfi ba mbanua, ibe'e Lowalangiu, Yehowa.

Faza 11

Famarou tödö ba wolo'ö na lafasugi ba dödöra zi no ilau khöra Lowalangi 

I. 1 Ba ö'omasi'ö sa'ae Lowalangiu, Yehowa, ba ö'o'ö niŵa'önia ni'o'ö, nifakhoinia andrö ba huku andrö khönia ba oroisania, sagötö ya'ugö,
2 ba ya'aboto ba dödömi ma'ökhö, — tenga sa ba ndraonomi, si lö'ö na mege, si lö mangila ya'ia [humede ndra'o] — wotu Lowalangimi, Yehowa, ba fa'asalaŵania ba tangania andrö, si no abe'e ba ta'ionia, si no mu'oro'ö,
3 ba tandra andrö khönia ba folaunia ba danö Miserayi, khö Wara'o, razo Miserayi, ba ba danönia ma'asagörö,
4 nifatörönia ba zabölö Miserayi ba ba kudora ba ba guretara, me ihawui ira asi zukhu andrö, me lagohi ami, wangohori ya'ira, irugi ma'ökhö andre,
5 ba he iwisa khömi ba danö si mate, irugi no mikhamö da'e,
6 awö nilaunia khö ndra Datano Abiramo, iraono Geliabi andrö, mado Rubeno, me ifaboka mbawania tanö, me itölö ira ba hunö Ndraono Gizeraeli fefu, fabaya nahiara, awö nosera, awö fefu hadia ia zi fao-fao khöra.

7 Noa sa'ae hörömi zangila sebua andrö fefu, nilau Yehowa.
8 Ba mi'o'ö sa'ae goroisa andrö fefu, nifa'emagu khömi ma'ökhö, ena'ö abölö ami, ba wondrugi tanö andrö ba ba wangokhögö ya'ia, tanö si möi ami miyefo iya'e, ba wangai ya'ia khömi,
9 ba ena'ö anau nosomi ba danö andrö, si no möi ba hölu Yehowa khö ndra tuami, ba wame'e khöra ba ba ma'uwura, — tanö ba zi falawu susu ba ŵe ŵani.

 No faehu sibai ira danö Gana'ana danö Miserayi 

II. 10 Tanö andrö sa, ba zi möi ndra'ugö, ba wangokhögö ya'ia, ba no tenga si mane tanö Miserayi andrö, saheta ami, nifo'idanömö aheu, na no ötaru danömöu, amaedola kabu gule.

11 Tanö andrö, ba zi möi ami miyefo ba wangokhögö ya'ia, ba no tanö si so hili ba si so daso, tanö samadu teu, na atoru moroi yaŵa,
12 tanö nirorogö Lowalangiu, Yehowa; lö aefa hörö Lowalangiu, Yehowa, khönia, döfi fasui.

13 Ba na a'oi dödömi wolo'ö oroisagu andrö, nibe'egu khömi ma'ökhö, wangomasi'ö Lowalangimi Yehowa, na moroi si'aikö ba dödömi ba na moroi si'aikö ba gera-erami möi ami enoninia,
14 ba ufatörö ba danömi deu, na inötö, teu sahulö ba teu sara, ena'ö ö'ila ö'ozaragö mbua nowi khöu ba bua nagu khöu ba fanikha.
15 Ba ufodu'u mbenuamö, ö guriföu, ena'ö ösöndra göu ba ena'ö abuso'ö.

16 Mifaigi sibai, fa böi ibe'e nifowöhö ia tödömi, ba wamosumange Lowalangi bö'ö, ba ba wangalulu ba da'ö;
17 fa böi tesao wönu Yehowa khömi, fa böi ikusi mbanua si yaŵa, tobali lö teu sa'ae ba lö'ö sa'ae bua danö, ba lö arara, ba ahori ami ba danö si sökhi andrö, nibe'e Yehowa khömi.

 Böi manö olifu ira goroisa Yehowa 

III. 18 Ba mibe'e ba dödömi niŵa'ögu andre, böi olifu ami; miböbögö ba dete dangami, tandra-tandra, ba ba mbörö nikhumi mibe'e, amaedola mbala högö!

19 Mifahaö ndraonomi ba da'ö, ya'itörö limö na yomo so'ö ba na ba wekoli, na möi'ö mörö ba na maoso'ö;
20 ösura ba gehomo nomou ba ba lagö mbawa göli khöu,
21 ena'ö anau nosomi ba he noso ndraonomi dania, sagötö banua yaŵa danö, ba danö andrö, nifabu'u Yehowa khö ndra tuami, fahölusa.

22 Ba na moroi ba dödömi mifaigi wolo'ö oroisa andrö fefu, nifa'emagu khömi, na mi'omasi'ö Lowalangimi, Yehowa, ba na lö tebulö wa lala andrö khönia mitörö ba khönia molemba ami,
23 ba itimba dania fönami soi andrö fefu Yehowa, ba mitema gondröita soi sato niha, moroi khömi, ba sabölö, moroi khömi.

24 Fefu danö, nihundragö gahemi, ba khömi dania, i'otarai danö si mate andrö, numalö ba hili Libano, ba i'otarai mboto nidanö andrö, Oiferati, numalö ba mbewe nasi tanö ba gaekhula luo, ba tanömi dania.
25 Lö sabe'e moroi khömi dania; sagörö tanö si möi ami ihawui dania ira Lowalangimi, Yehowa, fa'ata'ura ami ba fehokha mbura khömi, itörö nifabu'unia khömi.

 Howu-howu ba fangelifi 

IV. 26 Hiza, howu-howu ba fangelifi ufaedo khömi ma'ökhö::
27 howu-howu na mi'o'ö goroisa Lowalangimi, Yehowa, andrö, nifa'emagu khömi ma'ökhö,
28 ba fangelifi, na lö mi'o'ö goroisa Lowalangimi, Yehowa, na miröi lala andrö, nifakhoigu khömi ma'ökhö, ba wolo'ö Lowalangi bö'ö, si lö mirai mila mege.

29 Ba na no i'ohe dania ndra'ugö Lowalangiu, Yehowa, ba danö andrö, ba zi möi'ö, ba wangokhögö ya'ia, ba ba hili Gerisi öbe'e howu-howu, ba fengelifi, ba ba hili Gebala öbe'e.
30 Hili andrö yefo Yoridano ba zi tambai lala andrö tanö ba gatumbukha luo, ba danö Ndrawa Gana'ana andrö ba Garaba, ba gamaudu Giligala, ba ngai gatua manawa More.

31 Mi'ötö sa'ae Yoridano, ba wangokhögö tanö andrö, nibe'e Lowalangimi, Yehowa, khömi. Ba na no mihalö khömi, na no ahono ami ba danö,
32 ba mifaigi, böi zi lö mi'o'ö nifakhoi andrö fefu, awö huku andrö, ni'ombakha'ögu khömi ma'ökhö.

Faza 12

Oroisa ba wanudugö fefu naha wame'e adu 

I. 1 Da'e nifakhoi, ba da'e huku, nitöngönimi ba wolo'ö ya'ia, si lö mamalö-malö, ba danö andrö, nibe'e Lowalangi ndra tuau, Yehowa, khöu, götö wa'anau nosomi ba guli danö.

2 Mifaulugö wanudugö nahia andrö fefu, ba nifosumange soi niha andrö, nitimbami, Lowalangira mege, ba hili salaŵa, ba ba hili-hili ba ba mbörö geu sauri fefu.
3 Midudugö naha wame'e sumange andrö khöra, ba gowe khöra, ba mirasa, ba eu ni'amoni'ö andrö khöra, ba mitunu, ba famaedo Lowalangira, ba mifufu, mibe'e mate döinia ba nahania andrö.
4 Ba böi mimanö ba khö Lowalangimi, Yehowa.

 Fangohonogöi naha wame'e sumange si ha sambua 

II. 5 Naha andrö, nihonogöi Lowalangimi, Yehowa, dania, nituyunia ba madomi andrö fefu, ba wamonahia töinia ba da'ö, ba böi miböhöli, ba da'ö möi-möi'ö.
6 Ba da'ö mi'ohe zumange nitunu andrö khömi ba sumange nitaba, ba si sambua ni'ofulu andrö khömi ba hadia nibe'emi sumange si no amaedola wegero, ba amabu'ula limi. Ba saoha gölömi ba si a'a ba wa'atumbu ba zaŵimi ba ba mbiri-birimi.
7 Ba da'ö milau manga föna Lowalangimi, Yehowa, ba ba da'ö omuso dödömi, soroiyomomi fefu, mi'omusoi'ö tödö gölömi, nisöndrami andrö, nifahowu'ö Lowalangiu, Yehowa, ya'ugö.

8 Böi mitohugö wolau-lauda iya'e, me ilau zomasi ia zamösana.
9 Irugi maökhö sa, ba lö nikhamömi fa'ahono ba tenga na khömi danö, nibe'e Lowalangiu, Yehowa, dania.

10 Ba na no mi'ötö Yoridano, na no ahono ami ba danö andrö, nibe'e Lowalangimi, Yehowa, okhötami ba na no itimba nemalimi fefu, fasui, fa ahono ami,
11 fa lö hadia ia sa'ae khömi, awena dania mo'ahonoa, wa ba naha andrö, mi'ohe fefu hadia ia ni ŵa'ögu khömi, ba naha andrö, nituyu Lowalangimi, Yehowa, ba wamonahia töinia ba da'ö; sumange nitunu andrö khömi ba sumange nitaba, ba si sambua ni'ofulu andrö khömi, ba hadia nibe'emi sumange si no amaedola wegero, ba sumange amabu'ula li andrö khömi, nitutuyu, nifabu'umi khö Yehowa.

12 Ba omuso dödömi föna Lowalangimi, Yehowa, ya'ami ba iraonomi matua ba iraonomi alawe ba sawuyumi, iramatua ba ira alawe, awö nono Lewi andrö, si fatewu khömi, me lö khönia tanö, lö tana khönia, ondröita dania.

13 Faigi sibai, fa böi sate öbe'e zumange nitunu andrö khöu:
14 ba naha nituyu Yehowa ba madomi andrö, heza, ba da'ö öbe'e zumange nitunu andrö khöu, ba ba da'ö ölau fefu hadia ia niŵa'ögu khöu.

15 Ba hana sa na ötaba öu zomasi'ö ba mbanuami fefu, misa, ha wa'oya nibe'e khöu, howu-howu Lowalangiu, Yehowa; he si ra'iö ba he si lö fa'ara'iö, ba hana na la'a, amaedola nago ba amaedola mböhö.
16 Ha do zi lö tola mi'a; öfanuwagö idanö ba danö.

17 Ba si sambua ni'ofulu andrö khöu, he bua danö ba he agu ba he fanikha, ba lö tola ö'a ba mbanuami misa, ba he si a'a ba wa'atumbu andrö ba zaŵiu ba ba mbiri-biriu, ba he hadia ia gamabu'ula li andrö, nifabu'umö, ba he ame'elamö saoha gölö, ba he hadia ia nibe'eu sumange fegero;
18 föna Lowalangiu Yehowa, ba naha andrö nituyu Lowalangiu, Yehowa, ö'a ia, ya'ugö ba onou matua ba onou alawe, ba sawuyumö, iramatua ba ira alawe, awö nono Lewi andrö, si fatewu ba mbanuami, ba ö'omusoi'ö tödö fefu hadia ia, nisöndrau föna Lowalangiu, Yehowa.

19 Ba faigi sibai, fa böi ö'ositengagö nono Lewi andrö, götö wa'anau nosou ba danömi.

 Fanenaŵa wemanga ndro 

III. 20 Ba ebolo dania danöu, ibe'e Lowalangiu, Yehowa, na itörö nifabu'unia khöu, ba na ömane dania: Omasido ndriwo! me no mamio-mio dölö-tölöu ba da'ö, ba hana na ö'a ndriwo, ha wa'oya zomasi'ö.

21 Ba na no abölö aröu naha andrö, nituyu Lowalangiu, Yehowa, ba wamonahia töinia ba da'ö, ba taba-taba, si mane niŵa'ögu khöu, saŵimö ba biri-birimö, nibe'e Yehowa khöu, ba a ia, ba nahiau andrö, ha wa'oya zomasi'ö.
22 Si mane na la'a nago ba böhö wemangau ya'ia; he si ra'iö, ba he si lö fa'ara'iö, ba faoma tola la'a wöfö.
23 Ba böi awu'a, wa böi manö ö'a ndro; me no noso ndro andrö, ba lö tola öfao wemanga noso, na ö'a nösi.
24 Lö tola ö'a, öfanuwagö idanö ba danö tou.
25 Lö tola ö'a, ena'ö sohahau dödö ndra'ugö ba iraonou furiu, na ö'o'ö zatulö, wamaigi Yehowa.

26 Ba hadia nibe'eu ame'ela ni'amoni'ö ba sumange amabu'ula li andrö khöu, ba ba naha andrö, nituyu Yehowa, ö'ohe,
27 ba ba naha wame'e sumange khö Lowalangiu, Yehowa, öbe'e zumange nitunu andrö khöu, ösi ba do, ba do zumange nitunu andrö khöu, ba nifaduwa ba naha wame'e sumange khö Lowalangiu, Yehowa; ba ösi, ba tola ö'a.

28 Töngöni goroisa andrö fefu, nifa'emagu khöu, ba o'ö, ena'ö lö mamalö-malö, wa sohahau tödö ndra'ugö, fabaya onou furiu dania, na ölau zatulö ba si sökhi, wamaigi Lowalangiu, Yehowa.

 Famangelama ba zogoro ita andrö ba Ndrawa Gana'ana 

IV. 29 Ba na ihori fönau soi niha andrö Lowalangiu, Yehowa, soi si möi'ö mutimba, ba na no ötimba ira ba na no ahono ndra'ugö ba danöra,
30 ba angelama, fa böi elungu ndra'ugö, ba wolo'ö huku khöra, na no muhori ira fönau, ba fa böi özofu-zofu Lowalangira andrö, fa böi ömane: Hewisa atö wamosumange soi andrö Lowalangira, ena'ö umanö göi wolau?

31 Lö tola ömanö wolau ba khö Lowalangimö, Yehowa; nilaura khö Lowalangira sa, ba oi sogoro Yehowa ba oi si fatuwu khönia, onora matua na'i ba onora alawe, ba latutunu ö Lowalangira.

Faza 13

Fanguhuku sama'ele'ö sofaya 

1 Fefu goroisa andrö, nibe'egu khömi, ba mitöngöni, ba wolo'ö ya'ia; böi minönö, ba böi miwuwu.

2 Na so zi maoso ba khömi sama'ele'ö, ba ma sangifi, sangombakha khöu tandra ba ma ila-ila,
3 ba na itörö tandra andrö ba ma ila-ila andrö, ni'ombakha'önia khöu, wanguma'ö: Data'o'ö Lowalangi bö'ö — [Lowalangi] si lö örai mila — ba tafosumange!
4 ba böi fondrondrongo li zama'ele'ö andrö, ba he na sangifi, me no fanandraigö Lowalangimi, Yehowa, ya'ami, ba wamaigi, na moroi si'aikö ba dödömi mi'omasi'ö Lowalangimi, Yehowa, ba na moroi si'aikö ba gera-erami.

5 Khö Lowalangimi, Yehowa, mi'o'ö, mi'ata'ufi ia, mi'o'ö goroisania ba mifondrondrongo linia, ya'ia nifosumangemi, ba khönia molemba ami.

6 Ba sama'ele'ö andrö ba ma zui sangifi andrö, ba nibunu, me no ifarou niha ba wolaŵa Lowalangimi, Yehowa, si no mangeheta ya'ami ba danö Miserayi, si no mangefa'ö ya'ugö ba zi no möi'ö sawuyu, ba wamaelungu ya'ugö, ena'ö öröi lala andrö, niŵa'ö Lowalangiu, Yehowa, khöu fanörö; tobali öhori zi lö sökhi ba khömi.

 Fanguhuku samaelungu ba wame'e adu 

7 Na so zamowöhö ya'ugö, nibini'ö, he na talifusöu, ono ninau, ba he na onou matua, ba he na onou alawe, ba he na fo'omou, nitalaguimö bagi, ba he na si fahuwu khöu, somasi'ö, timba nosou, na imane khöu: Talabu, tafosumange Lowalangi niha bö'ö! — [Lowalangi] si lö mirai mi'ila, he ira tuau mege,
8 Lowalangi soi andrö, si tefasui ya'ami, he ba zahatö, ba he ba zaröu, i'otarai wondrege danö, numalö ba wondrege tanö sa —
9 ba böi o'ö, böi fondrondrongo linia; ba böi ahakhö dödöu, wamaigi ya'ia, böi alimagö ia khöu ba böi bini'ö horönia,
10 öbunu ia; tangau zi oföna tohare khönia, ba wamunu ya'ia, ba awena dania danga zato fefu.
11 Ötebu kara ia, wamunu ya'ia, me no i'alui wamabali ya'ugö khö Lowalangiu, Yehowa, si no mangeheta ya'ugö ba danö Miserayi, ba zi no möi'ö sawuyu.

12 Ba yalarongo Iraono Gizeraeli fefu, ena'ö ata'u ira, fa böi sa'ae falukha ba khömi zama-zökhi horö si mane da'ö.

 Fanguhuku banua si no mangerogö Lowalangi 

13 Na örongo, ba mbanua andrö, heza, nibe'e Lowalangiu, Yehowa nahiau, 14 no maoso niha si lö ngaroro, banuami, ba no lafowöhö mbanuara, wanguma'ö: Talabu, tafosumange Lowalangi bö'ö! — [Lowalangi] si lö mirai mila —
15 ba haogö wanekhegö, alu-alui sibai, ba na oroma dania, wa tenga faya, wa no telau ba khömi zogoro ita andrö,
16 ba öbunu mbanua andrö si'öli, ölakha'ö mbanua andrö, awö nösinia fefu, awö guriföra, si'öli.

17 Fefu hadia ia zi möi ba dangami ba mbanua andrö, ba ö'owuloi baewali sebolo khöra, ba ötunu mbanua, fabaya nihalömi andrö, fefu, sumange Lowalangiu, Yehowa, sa'oi so, ba ya hili-hili adudula ia, si lö tebulö, böi yatetaru'ö sa'ae.

18 Böi falemba ba dangau hadia ia nilakha'ö andrö, ena'ö alö wönu Yehowa andrö, si no abölö-bölö, ba ena'ö ahakhö dödönia ndra'ugö, ba ena'ö ato ami, ibe'e, ba wa'ahakhö dödönia andrö, si mane nifabu'unia khö ndra tuau, si no möi ba hölu ia, 19 na öfondrondrongo li Lowalangiu, Yehowa, wolo'ö oroisania andrö fefu, nifa'emagu khöu ma'ökhö, awö wolau satulö, wamaigi Lowalangiu, Yehowa.

Faza 14

Fanenaŵa fange'esi faya-faya andrö 

1 Ono Lowalangimi, Yehowa, ami; ba böi mikhoi nösimi, na so zi mate ba böi mitöwö mbumi yaŵa gangango.
2 No soi ni'amoni'ö khö Lowalangiu, Yehowa, ndra'ugö, ba no ya'ugö nituyu Yehowa ba niha bö'ö fefu ba guli danö, ena'ö khönia ndra'ugö, soi tana khönia.

 Famasugi si lö tola la'a 

3 Böi a hadia ia zogoro ita!
4 Da'ö zaliŵa-liŵa ba danö si tola mi'a:
5 Saŵi ba biri-biri ba nambi, ba böhö ba nago ba öröbao ba felandru ba bate ba selandra ba böhö dandri. 

6 Fefu zi öfa ahe ba si no fabali sa'a si dombua ba samomendrua fonganga göra, ba zi öfa ahe andrö, ba tola mi'a.

7 Ba ba zamomendrua fonganga göra ba ba zi no alua fabali sa'a, ba da'ö zi lö tola mi'a: Ondra ba kawelu ba kelindri; lafomendrua sa wonganga göra ba tenga si no fabali sa'a — si ra'iö ira miŵa'ö;
8 ba bawi; noa sa si fabali sa'a ia, ba tenga samomendrua fonganga gönia — si ra'iö ia miŵa'ö. He ösinia ba he amatelania, ba lö tola mibabaya.

9 Ba da'ö zi tola mi'a saliŵa-liŵa ba nidanö, fefu: Fefu zi so fere-fere ba huna-huna, ba tola mi'a:
10 ba ba zi lö ferfere ba si lö hunhuna, ba sambua lö'ö si tola mi'a; si ra'iö ira miŵa'ö.

11 Fefu wofo, si tenga si ra'iö, ba tola mi'a;
12 ba da'ö zi lö tola mi'a: Moyo ba hela ba razö wali,
13 ba sayowa ba ala-ala ba fefu motöi hela nasi,
14 ba fefu motöi gaga,
15 ba fofo ondra ba katawaena ba samari ba fefu motöi fötö.
16 Ba tugöu ba lamuhu ba meu,
17 ba engangi ba bangau ba belibi,
18 ba laki-laki ba fefu motöi kotoli ba meragai ba bögi.

19 Fefu ngawalö zaliŵa-liŵa ba danö so'afi, ba salakha miŵa'ö; tö töla te'a.
20 Fefu wofo, si tenga si ra'iö, ba tola mi'a.

21 Hadia ia gamatela, ba lö tola mi'a; ba niha bö'ö, si fatewu ba mbanuami ba hana na öbe'e, önia, ba he na öbe'e önia, ba he na ö'amawa ba niha bö'ö, ba hana; me no soi ni'amoni'ö khö Lowalangiu, Yehowa, ndra'ugö. Ono mbiri-biri, ba böi rino ba nösi zusu ninania

 Famoguna'ö si sambua ni'ofulu andrö 

22 Ba mbua zinanöu ba danö fefu, ba öhalö zambua ni'ofulu, ero röfi, 
23 ba föna Lowalangiu, Yehowa, ba naha andrö, nituyunia, ba wamonahia töinia ba da'ö, ö'a zi sambua ni'ofulu andrö, bua nowi khöu ba agu ba fanikha khöu ba si a'a nono zaŵi ba si a'a nono mbiri-biri khöu, ba wamamaha ya'ugö ba wangata'ufi Lowalangiu, Yehowa, götö wa'anau nosou. 

24 Ba na abölö aröu öŵa'ö, na tebai ö'ohe ba da'ö, me no aröu naha andrö, nituyu Lowalangiu, Yehowa, nahia döinia, ba na no ifahowu'ö ndra'ugö Lowalangiu, Yehowa,
25 ba be'e böli gana'a, ba ohe gana'a andrö, böi taya, ba ae ba naha andrö, nituyu Lowalangiu, Yehowa,
26 ba öli hadia ia zomasi'ö — ana'a andrö be'e böli — saŵi ba biri-biri ba agu ba hadia nibadu na, sabe'e, ba hadia ia fefu zomasi'ö, ba manga'ö ba da'ö föna Lowalangiu, Yehowa, ba ya'omuso dödöu, awö zoroiyomou fefu.

27 Ba böi olifugö'ö ba da'ö nono Lewi, si so ba khömi, me lö khönia tanö, lö tana khönia, ba ngaimö.
28 Ba na no irugi medölu fakhe, ba ö owuloi zi sambua ni'ofulu nisöndrau ba ndröfi da'ö, fefu, öbe'e tou ba nahiamö,
29 ena'ö möi nono Lewi andrö, si lö tanö, si lö tana khöra, ba ngaimö, awö niha bö'ö andrö, ba si lö ama, si lö ina, awö lakha mbanua, si so ba khömi, ba ena'ö la'abusoi'ö ira, ena'ö ifahowu'ö ndra'ugö Lowalangiu, Yehowa, ba nilaumö andrö fefu, halö-halöŵö dangau andrö.

Faza 15

Döfi wangefa andrö ba he lawisa ba zi numana 

I. 1 Ba na no irugi mewitu fakhe, ba milau ndröfi wangefa.
2 Ba mimane ba wangefa andrö: Dozi sosugilö, ba böi sa'ae lasugi nibe'era nifalali khö nawöra; böi lasasagö nawöra iwara, me no mufarongogö wangefa andrö khö Yehowa.
3 Niha bö'ö, ba hana na ösasagö, ba sugilöu ba niwami, ba ölulu.

4 Ba lö'ö sa si numana ba khömi dania; ifahowu'ö sibai sa'ae ndra'ugö dania Yehowa, ba danö andrö, nibe'e Lowalangiu, Yehowa, khöu, tana khöu ba tana ba madoumö dania, ena'ö ö'okhögö,
5 asala öfondrondrongo sibai li Lowalangiu, Yehowa, wanöngöni oroisa andrö fefu, nifa'emagu khöu ma'ökhö, ba wolo'ö ya'ia.

6 No'a sa ibe'e khöu howu-howu andrö Lowalangiu, Yehowa, si mane nifabu'unia khöu, tobali oya soi nibe'eu nifalali; ba ya'ugö, ba alakha lö öfalali gana'a, ba oya soi dania zi so barö mbawau; ba lö'ö sa si möi ndra'ugö barö mbawa.

7 Na so ba khömi zi numana, iwami, ha niha, ba mbanuami, heza, ba danömi andrö, nibe'e Lowalangimi, Yehowa, khömi, ba böi zi lö ahakhö dödöu, ba böi gokhöi dangau ba niwami andrö, si numana,
8 öbokai dangau khönia, ba ya aoha gölöu wame'e nifalali khönia, ha wa'ebua zoguna khönia, ba wa'ambö andrö khönia, si no göna ia.

9 Ba angelama, fa böi tumbu ba dödöu gera-era si lö sökhi, fa böi ömane dödöu: No ahatö ndröfi si fitu andrö, döfi wangefa! ba fa böi afökhö dödöu wamaigiu iwami andrö, si numana, fa lö öbe'e khönia, ba na i'angaröfi li dania Yehowa, ba khömö andrö, ba tobali horöu.
10 Öbe'e khönia ba böi abua gölöu wame'e khönia; börö sa wolau si manö, wa ifahowu'ö dania ndra'ugö Lowalangiu, Yehowa, ba nilaumö fefu, hadia ia, halö-halöŵö dangau.
11 Lö'ö sa aefa-aefa, wa so ba danö zi numana, andrö uŵa'ö khöu: böi abua gölöu wamokai tangau ba niwami andrö si tosasa ba si numana, ba danömi.

 Fangefa'ö sawuyu 

II. 12 Na so zamawa ya'ia khöu, iwami; Heberaio, he iramatua ba he ira alawe, ba me'önö fakhe sawuyumö ia, ba ba ndröfi si fitu, ba ö'efa'ö ia.
13 Ba na ö'efa'ö ia, ba böi fofanö ia lö noro danga,
14 öfonoro ia biri-biri khöu ba bua nowi ba agu, sabönö noronia, nifahowu'ö Lowalangiu, Yehowa, ya'ugö, ba öbe'e khönia ösa.
15 Ba ötörö tödöu wa no sawuyu ndra'ugö göi ba danö Miserayi no, awö wa no i'efa'ö ndra'ugö Lowalangiu, Yehowa; andrö uŵa'ö khöu da'ö ma'ökhö.

16 Ba na imane khöu: Lö edönado aefa khöu — börö wa'omasinia ndra'ugö ba soroiyomou fefu, me no ohahau dödönia yomo khöu —
17 ba halö wörögi, ba tögi dalingania ba mbawandruhö, ba sawuyumö ia, si lö mamalö-malö; ba he ba zawuyumö ira alawe, ba ömanö göi wolau.

18 Böi afökhö khöu, na ni'efa'ö ia, noa sa timba zi darua mogazi enoni wohalöŵönia khöu zi me'önö fakhe andrö; ba tobali ifahowu'ö ndra'ugö Lowalangiu, Yehowa, ba nilaumö, fefu.

 Fe'amoni'ö ono si a'a 

III. 19 Fefu nono si a'a, si matua, ono zaŵiu ba ono mbiri-biriu, ba ö'amoni'ö khö Lowalangiu, Yehowa. Si a'a nono zaŵiu, ba lö öfohalöŵö, ba ba zi a'a nono mbiri-biriu, ba lö tola öguti mbu.
20 Ba naha andrö nituyu Yehowa, ö'a ia, föna Lowalangiu, Yehowa, ero röfi, ba awöu zoroiyomou fefu.

21 Ba na so khönia zi sala, ma fa'ombuyu-mbuyu döla, ba ma fa'au'a ba ma bö'önia sala sebua, ba lö tola öbe'e sumange Lowalangiu, Yehowa.
22 Ba nahiamö ö'a zi manö, ba he si ra'iö ba he si lö fa'ara'iö, ba i'a, nifemanga nago ba ma böhö.
23 Ha do zi lö tola ö'a, öfanuwagö idanö, ba danö tou.

Faza 16

Oroisa ba wolau fasa andrö  

I. 1 Töngöni mbaŵa Abibi andrö, ba wolau fasa khö Lowalangiu, Yehowa; no ba mbaŵa Abibi iheta ndra'ugö ba danö Miserayi Lowalangiu, Yehowa, ba zi bongi.
2 Ba ötaba fasa khö Lowalangiu, Yehowa, mbiri-biri ba saŵi, ba naha andrö, nituyu Yehowa, ba wamonahia töina ba da'ö. 

3 Ba lö tola ö'a hadia ia ni'aisöni, awönia; fitu ngaluo wa'ara ö'a roti si lö mu'aisöni, roti ba wa'anumana; — me no soloi ndra'ugö ba danö Miserayi mege — ena'ö itörö tödöu mbaŵa wa'ahetamö ba danö Miserayi, sagötö ya'ugö. 

4 Fitu bongi wa'ara, ba lö tola falukha danömö roti ba mbanuami fefu, ba ösi nitabamö sumange, tanö owi, na luo si föföna andrö, ba lö tola tosai irege mahemolu mbanua. 

5 Ba fasa andrö, ba lö tola ölau ba mbanua heza, nibe'e Lowalangiu Yehowa khöu,
6 ba naha andrö, nituyu Lowalangiu, Yehowa, dania, ba wamonahia töinia ba da'ö, ötaba wasa andrö, tanö owi, na aekhu luo, ba wa'alaŵa luo saheta'ö ba danö Miserayi,
7 ba örino ba ö'a ba naha andrö, nituyu Lowalangiu, Yehowa, dania, ba si hulö wongi mahemolu ö, ba öfazaŵa'ö, ba wangawuli. 

8 Önö ngaluo wa'ara ö'a roti si lö mu'aisöni, ba na luo si fitu, ba owuloa khö Lowalangiu, Yehowa, ba lö tola öhalö hadia ia halöŵö ba da'ö.

 Owasa ba wamasi 

II. 9 Fitu migu ö'erai; ba mböröta sibai wamasi öbörögö wangerai migu andrö, si fitu.
10 Ba aefa da'ö, ba ölau gowasa migu andrö khö Yehowa, öbe'e zumange saoha gölö, nibe'e dangau, dali wa'ebua howu-howu andrö, nibe'e Lowalangiu, Yehowa, khöu. 

11 Ba omuso dödöu föna Lowalangiu, Yehowa, ya'ugö ba onou matua ha onou alawe, ba sawuyumö, iramatua ba ira alawe, ba ono Lewi andrö, si so ba khömi, awö niha bö'ö andrö ba si lö ama, si lö ina, awö lakha mbanua, ba khömi, ba naha andrö, nituyu Lowalangiu, Yehowa, ba wamonahia töinia ba da'ö.
12 Ba ötörö-törö tödöu, wa no sawuyu ndra'ugö ba danö Miserayi mege, ba ötöngöni gamakhoita andrö, ba wolo'ö ya'ia.

 Owasa nose daha geu 

III. 13 Ba folaumö owasa nose daha geu, ba fitu bongi wa'ara, na no ö'ozaragö mbua nowi khöu, awö nösi mbua nagu. 

14 Ba somuso tödö ndra'ugö ba gowasa andrö khöu, ya'ugö ba onou matua ba onou alawe ba sawuyumö, iramatua ba ira alawe, ba ono Lewi andrö, awö niha bö'ö andrö ba si lö ama, si lö ina, awö lakha mbanua si so ba khömi. 

15 Fitu bongi wa'ara ölau, khö Lowalangiu, ba naha andrö, nituyu Yehowa dania; ifahowu'ö sa ndra'ugö Lowalangiu, Yehowa, ba mbua zinanöu fefu ba ba halö-halöŵö dangau fefu, andrö wa ö'omusoi'ö sibai dödöu. 

16 Medölu zi döfi la'oroma'ö ira föna Lowalangiu, Yehowa, dozi motöi matua ba khömi, ba naha andrö, nituyunia dania: ba gowasa roti si lö mu'aisöni ba ba gowasa migu andrö ba ba gowasa nose daha geu, ba föna Yehowa, ba lö ta'oroma'ö ita lö ta'ohe hadia ia;
17 si tola itaha ölönia i'ohe zamösana, dali howu-howu andrö, nibe'e Lowalangiu, Yehowa, khöu.

 Famataro sanguhuku. Fanenaŵa famazökhi adu 

IV. 18 Fefu mado ba dozi banua khöu, nibe'e Lowalangiu, Yehowa, khöu, ba öfataro khöu zanguhuku ba kumandru, sangatulö'ö fanguhuku niha sato. 

19 Böi fuyu'ö huku, böi ebua dödöu zambuana, böi a gana'a; ö ana'a andrö, ba abösi zatua-tua ibe'e, ba ifuyu'ö huhuo satulö.
20 Ha satulö öfaigi, ena'ö auri ndra'ugö ba ena'ö lö aefa khöu danö andrö, nibe'e Lowalangiu, Yehowa, khöu.
21 Böi taru'ö khöu geu ni'amoni'ö, hadia ia ngawalö geu, ba ngai naha wame'e sumange andrö, khö Lowalangiu, Yehowa, nifa'anömö khöu,
22 ba he gowe si fatuwu khö Lowalangiu, Yehowa, ba böi taru'ö.

Faza 17

Böi labe'e sumange zi so sala. 

I. 1 Böi be'e sumange Lowalangiu, Yehowa, zaŵi ba ma biri-biri, si so sala, hadia ia zi lö sökhi, me no sogoro Lowalangiu, Yehowa, da'ö.

2 Na falukha ba mbanuami andrö heza, nibe'e Lowalangiu, Yehowa, khöu, niha, he iramatua, ba he ira alawe, solau si lö omasi Lowalangiu, Yehowa, wanawö fawu'usa li andrö khönia,
3 na möi ia mamosumange Lowalangi bö'ö ba na mangalulu khöra, ba ba luo ba ma ba mbaŵa ba ma ba ngahönö andrö fefu, ba mbanua si yaŵa, si tenga nitehegu,
4 ba na te'ombakha'ö khöu, ba na tesöndra — na no musekhegö — si ndruhu, no mulau zi manö — sogoro ita — ba Ndraono Gizeraeli,
5 ba ö'ohe baero mbawa göli niha andrö, he iramatua, ba he ira alawe; solau si lö sökhi andrö, ba he iramatua, ba he ira alawe, ba ötebu kara, wamunu ya'ia.

6 Ba niŵa'ö zi darua, ba ma si datölu, si so ba mbörö, tebunu zi manö, na no mu'etu'ö huku, ba lö tola labunu ia, na ha samösa zi so ba mbörö..
7 Si so ba mbörö andrö zi börötaigö mamunu ya'ia, ba awena dania zato fefu, ba tobali öhori ba khömi zi lö sökhi andrö.

 Ba naha ni'amoni'ö andrö setu huku, na so huhuo sebua. 

II. 8 Na so huhuo sabölö afökhö famatunö öŵa'ö, ma na fange'e mbörö ba ma famadöni hadia ia, ba ma fabagosa, huhuo ba mbanuami, ba fazaŵa'ö ba ae ba naha andrö nituyu Lowalangiu, Yehowa,
9 dania, ba ötunö khö gere, ono Lewi ba ba zanguhuku andrö, si so na luo da'ö, ösofu lala, ba ya'ira zangombakha khöu he wisa huku.

10 Ba ö'o'ö niŵa'öra, ni'ombakha'öra khöu ba naha andrö nituyu Yehowa; fefu nilaumö dania, ba dali sibai lala andrö, ni'ombakha'öra khöu.
11 Lala andrö, ni'ombakha'öra khöu, ba huku andrö, ni'etu'öra öbe'e dali ba wolaumö, niŵa'öra andrö khöu, ba ötörö, böi hole'ö ndra'ugö, he ba gambölö, ba he gabera.

12 Ba na so zi fayaŵa, si lö mamondrongo li gere andrö, si no so ba da'ö, enoni Lowalangiu, Yehowa, ba he li zangukuku andrö, ba si mate da'ö; öhori zi lö sökhi ba Ndraono Gizeraeli,
13 ena'ö larongo sato fefu ba ena'ö ata'u ira, fa böi falukha zi fayaŵa.

 Oroisa ba wamataro razo. 

III. 14 Na no örugi danö andrö, nibe'e Lowalangiu, Yehowa, khöu, na no ö'okhögö ba na no ahono ndra'ugö ba danö, ba na ömane dania: Da'ufataro khögu razo, högögu, si mane ba niha baero fefu, si tefasui ya'o,
15 ba ha nituyu Lowalangiu, Yehowa, öfataro razo khöu. Iwami öfataro razo khöu; niha bö'ö, si tenga ya'ami, ba lö tola öfataro khöu.

16 Ba fa böi soya kudo ia ba böi yamu'ohe mangawuli ami ba danö Miserayi, ba wangoya'ö kudonia, me noa sa'ae iŵa'ö khömi Yehowa: Böi manö mifuli ami ba da'ö!
17 Ba böi yamu'oya'ö ndrongania, fa böi i'erogö [Yehowa], ba böi yamuhöna khönia wirö ba ana'a.

18 Ba na no dumadao dania ia ba dadaoma razo, ba yamusura khönia zambua zura goroisa andre, khö gere ono Lewi andrö ihalö;
19 ba böi aefa-aefa khönia, ba ibaso-baso sagötö ya'ia, ena'ö ifamaha ia ba wangata'ufi Lowalanginia, Yehowa, ba ena'ö itöngöni daroma li goroisa andre, awö nifakhoi andrö, fefu, ba wolo'ö ya'ia,
20 fa böi fayaŵa ia ba niwania andrö, ba böi zi lö itörö goroisa andrö, böi yamuhole'ö ia, he ba gambölö, ba he ba gabera, ena'ö ara razo ia ba Ndraono Gizeraeli, he ya'ia, ba he ononia dania.

Faza 18

Balazo gere

I. 1 Ba gere ono Lewi andrö ba ba mado Lewi fefu, ba lö tebe'e danö, tana khöra, ondröita dania, si mane ba Ndraono Gizeraeli bö'ö; sumange Yehowa andrö, nifatörö ba galitö ba hadia ia dana khönia, mbalazora.
2 Tana khöra tanö, ba lö labe'e khöra ba ngai niwara andrö; no Yehowa dana khöra, si mane nifabu'unia khöra.
3 Ba da'ö zinehe ba gere, ba zato, ba zanaba sumange, he saŵi ba he biri-biri: Khö gere labe'e da'io ba simbi ba betu'a ebua.

4 Fondrege zi sökhi mbua nowi khöu ba agu ba fanikha, ba he fondrege zi sökhi mbu mbiri-biri khöu, ba khönia öbe'e.
5 Noa sa'ae ya'ia nituyu Lowalangiu, Yehowa, ba madomi andrö fefu, ena'ö lö mamalö-malö, wa ya'ia ba iraononia dania zangai-ngai halöŵö ba döi Yehowa..
 
6 Ba na so zi möi ba naha andrö, nituyu Yehowa, ono Lewi, si oroi mbanuami heza, ba Ndraono Gizeraeli fefu, ba zi so ia si fatewu, ba balazi manö ia, na möi ia,
7 ba tola ihalö-halö halöŵö ba döi Lowalanginia Yehowa, si mane ira talifusönia ono Lewi, fefu, si no möi enoni Yehowa ba da'ö. 
8 Lafagölö-gölö wamaosa gö andrö, lö lai zi no so khönia, böli gondröita ndra amania.

 Fanenaŵa fame'e adu ba faetasa 

II. 9 Na örugi danö andrö, nibe'e Lowalangiu, Yehowa, khöu, ba böi famaha'ö ba wolo'ö sogoro ita andrö, ba niha andrö.

10 Böi falukha ba khömi zamatörö ba galitö ononia matua ba ma ononia alawe, ba he si faeta ba he sanahö lawuo ba he sanaka [ulö] ba he si fakelemu;
11 ba he sanaka, bö'önia, ba he samahede bekhu, ma bekhu waetasa, sanofu ba zi no mate, hadia ia. 
12 Me no sogoro Yehowa dozi solau si manö, ba börö zogoro ia andrö, wa ihori ira fönau Lowalangiu, Yehowa.
13 Ha sambalö Lowalangiu Yehowa manö ö'olembai..
14 Soi niha andrö sa, nitimbamö, ba lafondrondrongo niŵa'ö zanahö lawuo ba si faeta; ba khöu, ba lö itehe zi manö Lowalangiu, Yehowa. 

 Famabu'u sama'ele'ö sebua andrö 

III. 15 I'asogö dania khöu zama'ele'ö Lowalangiu, Yehowa, oi ya'ami, iwami, sama'ele'ö si mane ya'odo; li da'ö dania mifondrondrongo..

16 Ba ahori itörö ni'andröu khö Lowalangiu, Yehowa, me luo walukhata ba gahe hili Horebi, me ömane: Sökhi na lö'ö sa'ae urongo li Lowalangigu, Yehowa, ba na lö'ö sa'ae u'ila galitö sebua andrö, fa lö matedo!. 

17 Ba imane khögu Yehowa:
18 Si ndruhu niŵa'öra! Sama'ele'ö u'asogö khöra, si mane ya'ugö; ba niwara uhalö; ba mbawania ube'e daroma ligu ba ya'ia zangombakha khöra fefu ni'oroi'ögu khönia;
19 ba na so zi lö mamondrongo ligu andrö, ni'ombakha'önia, salahigu, ba ya'o zanofu li ba zi manö.

 No faehu ira zama'ele'ö si ndruhu zama'ele'ö sofaya 

IV. 20 Ba na so zama'ele'ö, si lö ata'u managö töigu, wangombakha hadia ia, si lö niŵa'ögu fangombakha khönia, ma na töi Lowalangi bö'ö itötöi ba wehedenia — ba si mate zama'ele'ö si manö!. 

21 Ba ma ömane dödöu: Ba heza ma'ila, wa tenga niŵa'ö Yehowa, na so niŵa'ö hadia ia?
22 Na iŵa'ö sama'ele'ö ni'oroi'ö Yehowa khönia, ba na lö itörö niŵa'önia, ba no tenga niŵa'ö Yehowa daroma li andrö. Fayaŵasa zama'ele'ö andrö wangombakha ya'ia; alakha lö ö'ata'ufi.

Faza 19

Oroisa ba mbanua fangorifi andrö 

I. 1 Na ihori dania Lowalangiu, Yehowa, soi andrö, ba danö andrö, nibe'e Lowalangiu, Yehowa, khöu, ba na no ötimba ira ba na no ahono ndra'ugö ba mbanuara ba ba nomora,
2 ba tölu oniagö khöu banua ba danömi andrö, nibe'e Lowalangiu, Yehowa, khöu, okhötamö.

3 Öhaogö lala khöu, ba tanö andrö, nibe'e Lowalangiu, Yehowa, khöu, ba wangokhögö ya'ia, ba ö'otölu, ena'ö tola ba da'ö lasaŵa woloi dozi si no mamunu niha.
4 Ba si mane ba zi no mamunu niha andrö, si tola manaŵa da'ö woloi, ba wangorifi ya'ia: Na so zamunu awönia, si lö mu'odödögö ba na lö fatiusa khönia, mege sa'ae,
5 ma na no fao khönia nawönia ba gatua, ba wolobö eu, ba na ibaha watonia tangania, ba wolobö eu, ba na adeha wato, na göna khö nawönia, famununia; niha si manö, ba hana na isaŵa zambua mbanua andrö, ba wangorifi ya'ia,
6 fa böi igohi zamunu niha andrö solau balö, na saukhu tödö ia, ba fa böi ikhamö, na aröu, ba wamunu ya'ia, he ŵa'ae tenga manö huku famunu hukunia, me lö si fatiu ia khönia mege.
7 Andrö uŵa'ö khöu da'e: Tölu ö'oniagö khöu banua.

8 Ba na ebolo danöu ibe'e Lowalangiu, Yehowa, nifabu'unia khö ndra tuau, si no möi ba hölu ia khöra, na ma'asagörö ibe'e khöu danö andrö, nifabu'unia fame'e khö ndra tuau,
9 ha megara öbe'e ba dödöu wolo'ö oroisa andrö, fefu, nifa'emagu khöu ma'ökhö, na lö mamalö-malö wangomasi'öu Lowalangiu, Yehowa, awö wanörö lala andrö, khönia, ba tölu tö önönö mbanua andrö, si tölu,
10 ena'ö böi aduwa ndro zi lö horö, ba danö andrö, nibe'e Lowalangiu, Yehowa, khöu, ba fa böi öhalö ba hulumö, horöu. 

11 Ba na so zanaŵa banua andrö, zambua, woloi, si no manarogö awönia, börö watiusa, na no itema ibözi, famunu,
12 ba lafahalö'ö ia ba da'ö satua mbanuara, ba labe'e ba danga zolau balö, ena'ö mate ia.
13 Böi faigi-faigi ia, wangahakhösi tödö ya'ia, öhori ba Ndraono Gizeraeli ndro zi lö horö, ena'ö sohahau tödö ndra'ugö.

 Böi lafawu'a gowe nola. Oroisa ba zi so ba mbörö 

II. 14  Böi fawu'a nola nawöu, nitaru'ö ndra tua, ba zinga mbenuau, si möi khöu dania, ba danö andrö, nibe'e Lowalangiu, Yehowa, khöu.

15 Si ha samösa, ba lö tola möi sasi, udu nisekhegö, na so hadia ia horö, ba ma ölalöŵa — hadia ia zala, si sala niha, ha niha ia; ba niŵa'ö zi darua ba ma si datölu aro huhuo.

16 Na so si maoso sasi sofaya, udu nawönia, ba wamöbögö khönia lalö, hadia ia,
17 ba ndramöi föna Yehowa zi darua andrö, si fagua-gua, föna gere ba föna zanguhuku, na luo da'ö,
18 ba ndramusekhogö sibai sanguhuku, ba na oroma, sasi sofaya sasi andrö, iböbögö zi lö duhu khö dalifusönia,
19 ba khönia mifatörö zomasi ia lafatörö khö dalifusönia andrö; öhori ba khömi zi lö sökhi andrö.

20 Ba larongo niha bö'ö, ba ata'u ira, ba lö'ö sa'ae lalau zi lö sökhi si mane da'ö, ba khömi.
21 Böi ahakhö dödöu wamaigi niha: noso wangali noso ba hörö wangali hörö ba boha wangali mboha ba tanga wangali danga ba ahe wangali gahe!

Faza 20

He wisa ba wanuwö: Ha niha zi möi 

I. 1 Na möi'ö musuwö nemaliu ba na ö'ila kudo ba kureta ba sabölö khöra, sato moroi khömi, ba böi ata'ufi ira, me itolo ndra'ugö Lowalangiu, Yehowa, solohe miyaŵa ya'ugö moroi ba danö Miserayi.

2 Ba na milau sa'ae khöra, ba yamufa'aso ia ere, ba yamuhede ba zato,
3 imane khöra: Mifondrondrongo, ya'ami Iraono Gizeraeli! Si möi manuwö emalimi ami ma'ökhö; mi'abe'e'ö dödömi, böi ata'u, böi manizi-nizi ami ba böi tokea ami khöra;
4 fao sa'ae khömi Lowalangimi, Yehowa, ba wanuwö emalimi, fönami, ba ba wame'e fa'abölö khömi.

5 Ba lamane kumandru ba zanuwö: Ha niha zi no molau omo, si lö mu'amoni'ö na, ba hana na iheta ia, hana na mangawuli, fa böi mate ia ba wasöndrata, ba fa böi niha bö'ö zi amoni'ö [omonia].
6 Ba ha niha zi no mamazökhi kabu nagu, si lö mu'a bua na, ba yamuheta ia, yamangawuli, fa böi mate ia ba wasöndrata, ba fa böi niha bö'özi manga mbua.
7 Ba ha niha zi no mamaigi niha, si lö muhalö na, ba yamuheta ia, yamangawuli, fa böi mate ia ba wasöndrata, ba fa böi niha bö'ö zangai [alawe andrö].

8 Ba lamane na ira kumandru ba zanuwö: Ha niha zata'u ba satalö tödö, ba yamuheta ia, yamangawuli, fa böi atalö göi dödö dalifusönia, si mane tödönia, ibe'e.
9 Ba na no awai wehede ndra kumandru ba zato, ba lafataro sangoloi'ö sato gumandra andrö.

 He wisa na lafasui mbanua ba he wisa na atu'a ira 

II. 10 Na mamasui banua ndra'ugö ena'ö, ba öwa'ö khöra wangatulö ua.
11 Ba na latehe wangatulö andrö, na labokai khöu mbawa göli ba öbe'e same'e-me'e beo khöu mbanua andrö fefu ba si so barö mbawau.
12 Ba na lö edöna ira wa'atulö, na omasi ira fasuwö khöu, ba öfasui mbanua,
13 ba na no ibe'e ba dangau ia Lowalangiu, Yehowa, ba öbunu si'öli ndramatua ba mbanua bakha, fefu,
14 ba ira alawe ba iraono ba urifö ba hadia ia fefu ba mbanua bakha, fefu zahulu ami bakha, ba öhalö ahuluamö, ba ö'a zahulu ndra'ugö ba nemaliu andrö, nibe'e Lowalangiu, Yehowa, khöu.

15 Si manö wolaumö ba mbanua andrö fefu, si no aröu khöu, si tenga si faböbö ba mbanua niha andre.
16 Ba ba mbanua niha andre, nibe'e Lowalangiu, Yehowa, khöu, ba samösa lö ö'orifi niha;
17 ölakha'ö ira, Iraono Kheti ba Iraono Gamori ba Dawa Gana'ana ba Iraono Weresi ba Iraono Hewi ba Iraono Yebusi, si mane niŵa'ö Lowalangiu, Yehowa, khöu.
18 Fa böi lafahaö ami ba wolo'ö sogoro ita andrö, khöra, fefu, nilaura khö Lowalangira andrö, ba fa böi mifazökhi horö khö Lowalangimi, Yehowa.
19 Na ara tebai atu'a ndra'ugö ba mbanua, nisuwömö, ba wangai ya'ia khöu, ba böi fakiko geu sowua ba ngainia, wolobö ya'ia; a mbuania, ba böi obö. Hadia, niha döla geu ba mbenua, fa ösuwö ia?
20 Ha töla geu, ni'ilau lö la'a mbua, ba hana na öfakiko, hana na ö'obö, ba wolau ba'a-ba'a khöu ba mbanua andrö nisuwömö, irege atu'a ami bakha.

Faza 21

Sumange fanala'ö wamunu niha na lö musöndra zamunu 

I. 1 Na lasöndra nibunu ba mbenua, ba danö andrö, nibe'e Lowalangiu, Yehowa, khöu, ba na lö mu'ila, ha niha zamunu ya'ia,
2 ba ndramöi zatua khömi ba sanguhuku ba lasu'a wa'aröu mbanua, si tefasui nibunu andrö.

3 Ba na no musöndra, he mbanua sahatö khönia, ba ndramuhalö zihene zaŵi satua mbanua andrö, ono zaŵi si lö murai mufohalöŵö, si lö mufokalo mbagi na;
4 ba la'ohe mitou ba ndraso nono zaŵi andrö salaŵa mbanua andrö, ba ndraso si so idanö si lö ogo'ö, daso si lö muhalö-halö ba si lö mutaru fakhe, ba ba da'ö ba ndraso andrö, lafatö mbagi nono zaŵi andrö.

5 Ba ndramu'ondrasi ere andrö, ono Lewi — me no ya'ira nitutuyu Lowalangiu, Yehowa, ena'ö enoninia ira ba ena'ö ba döi Yehowa mamahowu ira, ba balazi niŵa'öra ba wanguhuku hadia ia wamadöni ba hadia zokho —
6 ba dozi salaŵa mbanua andrö, sabölö ahatö ba nibunu no mege, ba lasasai dangara yaŵa nono zaŵi andrö, nifatö bagi, ba da'ö ba ndraso, ba latema lamane:
7 Tenga tangama zame'e aduwa ndro andrö, ba höröma, ba tenga sangila.
8 Be'e aefa, ya'ugö Yehowa, ba mbanuau Iraono Gizeraeli, ni'orifimö, ba böi be'e ba hulu mbanuamö Iraono Gizeraeli ndro niduwagö, si lö horö! Ba aefa khöra horö fange'e andrö,
9 ba öhori ba khömi ndro andrö niduwagö, si lö horö, ena'ö ohahau dödöu, na ölau zatulö, wamaigi Yehowa.

 He lawisa na la'owalu zawuyu ba he lawisa ba zi a'a ndraono 

II. 10 Na möi'ö fasuwö ba nemaliu ba na ibe'e ba dangau ira Lowalangiu, Yehowa, na mi'oloi'ö niha ösa,
11 ba na ö'ila ba ni'oloi'ö andrö ndra'alawe si sökhi bawa, ba na tesao khöu wa'omasi, na omasi'ö öhalö dongau,
12 ba ohe ia baomou, ena'ö ifatöwö'ö ia, ba itaba za'ania,
13 ba ifalalini nukhania, nukhania mege, me lara'u ia, ba yaso yomo khöu, ba yamu'e'esi namania ba inania, sara waŵa wa'ara, ba na aefa da'ö, ba hana na möi'ö khönia, hana na öhalö ia, fa dongau ia.

14 Ba na lö'ö sa'ae omasi'ö ia, ba öbe'e aefa manö, ma'ifu lö tola ö'amawa ia, böli gana'a, lö tola ö'osawuyu ia, me no orudu'ö khönia.

15 Na so zi dombua donga ba na abölö i'omasi'ö zi sambua, na i'ositengagö zi sambua, ba na faoma mo'ono khönia, ono matua, he ni'omasi'ö andrö, ba he ni'ositengagö, ba na ono ni'ositengagö andrö zi a'a ndraononia,
16 ba na ifaosa dania ba ndraononia gana'ania, ondröitania, ba lö tola itehe khö nono ni'omasi'ö andrö zinehe ba zi a'a, wangambösi ono ni'ositengagö andrö: me no ya'ia zi a'a,
17 si ndruhu si a'a, ono ni'ositengagö andrö, ba ibe'e si a'a, ifo dua winaeta zinemania ba zi so khönia, fefu, me no si a'a nisöndrania ba wa'abölönia, khönia zinehe ba zi a'a.

 Fotu ndraono si lö molo'ö li zatua. Fogo'o nitaŵi 

III. 18 Na so zi so ono matua si lö ngaroro ba si lö mamondrongo li, si lö mame'e ba dödö na ifarou ia ba zi zökhi amania, ba ma inania, ba si lö molo'ö na göi, na no aefa la'otu'ö ia,
19 ba ndramutuyu da'ionia ira amania ba ndramudöni ba zalaŵa mbanuara, baero mbawa göli mbanua khöra,
20 ba lamane ba zalaŵa mbanuara: Onoma andre, ba no si lö ngaroro ba sabe'e tandro, lö ifondrondrongo lima, no sanibo-nibo ana'a ba si mabu-mabu tuo!

21 Ba ndramutebu kara ia banuara fefu, wamunu ya'ia; öhori ba khömi zi lö sökhi andrö, ba ndramurongo Iraono Gizeraeli fefu ba ndramu'ata'ufi.

22 Na so nibunu, si no mamazökhi horö börö wamunu ya'ia, na no mutaŵi ia ba ndraha geu,
23 ba böi laröi ba ndraha geu mbotonia ba zi bongi; na luo da'ö öko'o ia, me no ni'elifi khö Lowalangi nitaŵi, ba böi be'e ra'iö danömi andrö, nibe'e Lowalangiu, Yehowa, khöu.

Faza 22

Oroisa ba wangomasi'ö awö ba hadia ia zoadu 

I. 1 Na ö'ila zaŵi dalifusöu si suna ba ma biri-birinia, ba böi zi lö ötolo; ö'ohe mangawuli khö dalifusöu.
2 Ba na aröu mbanua dalifusöu andrö, ba ma na lö ö'ila ha niha, ba öhalö khöu ua, öfonaha ba khöu, irege i'alui talifusöu andrö, ba öfuli khönia dania.
3 Ba ömanö göi na kalidenia, ba he na nukhania ba he hadia ia fefu, si no aekhu khö dalifusöu, na no ösöndra; lötolalö örorogö.
4 Na ö'ila no alau galide dalifusöu, ba lala, ba ma saŵinia, ba böi zi lö ötolo, ölului khönia ba wamaoso.

5 Ira alawe, ba böi yamu'onukha nukha ndramatua, ba iramatua, ba böi yamu'onukha nukha ndra'alawe; dozi sa solau si manö, ba sogoro Lowalangiu, Yehowa.

6 Na ö'ila ba zinga lala ba hogu geu, ba ma ba danö tou, gazuni wofo, si so ono, ba ma si so adulo ba na ifaukhu na nononia, ba ma adulo, ina, ba böi halö nina fabaya ono;
7 öfoloi nina ba öhalö khöu nono, ena'ö sohahau tödö ndra'ugö ba ena'ö anau nosou.

8 Na molau omo ndra'ugö, ba öfotarali zagö khöu, fa böi tohare ba nomou horö fange'e öbe'e, na so zaekhu tou, moroi yaŵa, niha.

9 Böi fodua balö zinanö ba kabu nagu khöu, fa böi tobali ni'amoni'ö fefu, he bua zinanö andrö, nitarumö, ba he bua nagu ba kabu andrö..

10 Böi faedo ira zaŵi galide ba wamotokhi tanö.

11 Böi fake nukha si dua balö bana, bu mbiri-biri ba tarafali, ba wanoso ya'ia mege.

12 Öfobowo-bowo watalinga mbarumö sebua andrö, si öfa, barumö luni-lunimö andrö.

 He lawisa na so zamöbögö horö ba ndra'alawe 

II. 13 Na so zi no mangai ira alawe, ba na anuzu dödönia dania, na no orudu ia khönia,
14 na iböbögö khönia zi lö sökhi, na obou döinia ibe'e, wanguma'ö: No uhalö galawe andrö, ba orududo khönia, ba u'ila wa tenga ono alawe,
15 ba ndramuhalö ira ama nono alawe andrö dandra wa ono alawe ia, ba ndramu'ohe baero, ba mbawa göli ba zalaŵa mbanua,
16 ba imane dania ba zalaŵa ama nono alawe andrö: No ube'e ba niha andre nonogu, ba me anuzu dödönia iya'e,
17 ba iböbögö khönia horö, wanguma'ö: Tenga ono alawe nonou andrö, u'ila, ba ya'e dandra wa ono alawe nonogu! Ba ndramubologö lembe andrö föna zalaŵa mbanua.

18 Ba noa da'ö, ba ndramuhalö niha andrö salaŵa mbanua andrö ba ndramuŵa'ö wangotu'ö ya'ia,
19 ba lakhau göi ia, otu rufia, ba wame'e khö nama galawe andrö. Noa sa ibe'e obou döi nono alawe Ndraono Gizeraeli [niha andrö], ba böi yatebulö dongania, ba sagötö ya'ia lö tola itibo'ö.

20 Ba na si ndruhu niŵa'önia andrö, na tebai tefaduhu'ö, wa ono alawe zi bohou muhalö andrö,
21 ba la'ohe ba golayama namania galawe andrö, ba latebu kara ia banuara, wamunu ya'ia, me no horö sebua ifazökhi ba Ndraono Gizeraeli, me no mohorö ia baomo khö namania. Ömanö wangohori si lö sökhi ba khömi.

 Huku zohorö 

III. 22 Na so nira'u baewawö, na ihoröni ndronga zodonga, ba faoma mate ira, he iramatua, si horöni alawe andrö ba he ira alawe andrö. Ömanö wangohori si lö sökhi ba Ndraono Gizeraeli.
23 Na so zi falukha khö nono alawe, si no mufohu, bakha ba mbanua, ba na ihoröni,
24 ba mi'ohe baero mbawa göli mbanua andrö, faoma darua ira, ba mitebu kara, wamunu ya'ira, ono alawe andrö, me lö ni'ekhugönia niha, bakha ba mbanua, ba iramatua andrö, me no ihoröni ndra'alawe nawönia. Ömanö wangohori si lö zökhi ba khömi.

25 Ba na ba danö falukha ndramatua andrö khö nono alawe andrö, si no mu'onihagö, ba na ilangögö manö, na ihoröni, ba ha iramatua, si horöni ya'ia, zi mate.
26 Ba ono alawe andrö, ba böi lababaya; lö'ö sa nifazökhinia horö börö wamunu; ba zi manö, ba no timba na itema ibunu nawönia niha.
27 Me no ba danö falukha ia khönia, ba ma no mu'ao nono alawe andrö, si no mufohu, ba ma lö si möi manolo ya'ia.

28 Ba na so zi falukha khö nono alawe si lö mufohu na, ba na ira'u ba na ihoröni, ba na nira'u baewawö,
29 ba 50 rufia ibe'e khö nama nono alawe andrö niha andrö, si horöni ya'ia, ba labe'e khönia, dongania, me no ihoröni, ba sagötö ya'ia, ba lö tola itibo'ö.

Faza 23

Ha niha zi lö tola möi banua Lowalangi 

I. 1 Lö tola ihalö ndronga namania niha, lö tola ifahoi gambala namania.

2 Tebai banua Yehowa zi no aboto bazili ba he si no mukhai.

3 Tebai banua Yehowa nono horö, ba he madou nono horö, he irege fulu nga'ötö, ba tebai banua Yehowa.

4 Iraono Gamoni ba Iraono Moabi, ba tebai banua Yehowa, ba sagötö fa'ara, ba lö tola göi möi banua Yehowa madoura, he irege fulu nga'ötö,
5 me lö nifaondragöra ya'ami ba lala, me mi'otarai danö Miserayi, molohe gö ba idanö khömi, ba me no la'oni udumi Mbileamo andrö, ono Mbeori, banua Wetori ba Mezofotamia, ba wangelifi ya'ami.

6 Ba no lö edöna Lowalangiu, Yehowa, ifondrondrongo niŵa'ö Mbileamo andrö; no ibali'ö famahowu wangelifi andrö, khöu, Lowalangiu, Yehowa; me no i'omasi'ö ndra'ugö Lowalangiu, Yehowa.
7 Sagötö ya'ugö, ba böi alui wa'ohahau dödöra ba fangorifira.

8 Iraono Gedomo, ba böi ogorofi, me no talifusöu; ba Dawa Miserayi göi, ba böi ogorofi, me no so'ö ba danöra mege, amaedola zi fatewu;
9 si dua götö ma'uwura, ba hana na möi banua Yehowa.

 Oroisa ba wangehao ba zi möi manuwö 

II. 10 Na möi'ö manuwö emaliu, ba böi babaya hadia ia zi lö göna.
11 Na so ba khömi zi no göna hadia ia, ba zi bongi, si no ra'iö ba da'ö, ba yamöi baero golombaseŵa, ba lö tola ifuli ia bakha;
12 irege no mondri ia, na tanö owi; awena dania tola ifuli ia ba golombaseŵa, na aekhu luo.

13 Ba öfaigi göi khöu gamöila, baero golombaseŵa.
14 Ba yaso ba wakakemö go'o-ko'o danö ba na möi'ö ba nidanö, baero, ba ökharu danö, ba öfuli öbalugö dania zi ta'unö andrö khöu.
15 Me sanörö-nöröi olombaseŵamö Lowalangiu, Yehowa, ba wangorifi ya'ugö ba ba wame'e ba dangau emaliu; andrö wa ni'amoni'ö golombaseŵamö, fa böi i'ila ba khömö hadia ia zogoro ia, ba fa böi iheta ia khöu.

 Oroisa sakhökhö 

III. 16 Sawuyu sanaŵa ya'ugö, soloi khö zokhö ya'ia, ba böi fuli khö zokhö ya'ia.
17 Yamu'iagö khöu, ba danöu, heza zatulö dödönia, ba mbanuami heza, somasi ia, ba lö tola öfakao ia.

18 Ba nono alawe Ndraono Gizeraeli, ba lö tola falukha nibe'e nihoröni, ba ba nono matua, khöra ba lö tola falukha nibe'e sohorö.

19 Böi ohe ba nomo Lowalangiu, Yehowa, mböli gölö ba wohorö ba he böli gölö nasu, ba gamabu'ula li, hadia ia, me no sogoro Lowalangiu, Yehowa, zi dua balö andrö göi.

20 Ba dalifusöu, ba böi ŵa'ö hare, he hare gana'a, ba he hare gö ba he hare hadia ia fefu, nibe'e nifalali, nifohare.
21 Ba niha bö'ö, ba hana na ötema hare, ba ba dalifusöu, ba lö tola öŵa'ö, ena'ö ifahowu'ö ndra'ugö Lowalangiu, Yehowa, ba nilau dangau, fefu, ba danö andrö, si möi'ö, ba wangokhögö ya'ia.

22 Na öfabu'u hadia ia khö Lowalangiu, Yehowa, ba böi aragö wanörö ya'ia, fa böi isugi'ö Lowalangiu, Yehowa, ba no masala ndra'ugö.
23 Ba na lö öfabu'u hadia ia, ba lö horöu.
24 Hadia zi no alua ba liu, ba böi awu'a, ötörö nifabu'umö khö Lowalangiu, Yehowa, saoha gölö, si no alua baehau.

25 Na möi'ö ba kabu nagu khö nawöu, ba hana na ö'a mbua, ha wa'oya zomasi'ö irege abuso'ö ba ma'ifu lö tola öbe'e ba nahia khöu.
26 Ba na ötörö nowi nawöu, ba hana na öburusi lai tangau; ba sabi, ba lö tola öfatörö ba zinanö nawöu.

Faza 24

Oroisa ba zi faronga 

I. 1 Na so zangai ira alawe, na i'owalu, ba na tebai i'omasi'ö dania, me no i'ila ba khönia zi fatuwu khönia, ba na no ibe'e khönia zura wangefa ba na no ifofanö baomonia,
2 ba na noa sa'ae möi donga niha bö'ö, me no aefa aheta ia baomonia,
3 ba na no ibe'e göi zura wangefa, na no ifofanö göi baomonia ira matuania si samösa andrö, me anuzu dödönia göi khönia, ma na no mate ndrongania si samösa andrö, sangowalu ya'ia mege:
4 ba lö tola ifuli ihalö ira matuania si föföna andrö, sangefa'ö ya'ia mege, ena'ö dongania zui, me no itehe, ra'iö ia labe'e, me no sogoro Yehowa zi manö, ba böi fatörö horö ba danö andrö, nibe'e Lowalangiu, Yehowa, khöu, okhötau.

5 Na so zi bohou mangowalu, ba akha lö fao ia ba wanuwö, ba lö lafo'ömö ia hadia ia; döfi aefa ia, fa böi mofanö-fanö ia, ena'ö i'omusoi'ö dödö ndra'alawe andrö, nihalönia.

 Oroisa ba wamaigi si numana 

II. 6 Böi lahalö gade lösu, ba he ha halu; amaedola lahalö gade noso, na lahalö da'ö.
7 Na te'ila zondra'u iwania, Iraono Gizeraeli, ba na i'osawuyu, ba ma na i'amawa, ba si mate zanagö andrö. Öhori ba khömi zi lö sökhi.

8 Faigi-faigi sibai ba wamakao andrö, bou auri andrö; ötöngöni sibai niŵa'ö gere, ono Lewi, ba ö'o'ö; oroisagu andrö khöra, ba mitörö sibai.

9 Törö-törö tödö hadia nifatörö Lowalangiu, Yehowa, khö Miriya no, ba lala, me mi'otarai danö Miserayi!

10 Na öbe'e khö nawöu nifalali, hadia ia, ba lö tola möi'ö ba nomonia mangai gade khönia.
11 Tou ö'iagö, ba nibe'eu nifalali, ba i'ohe tou khöu gade.

12 Ba na niha si numana ia, ba böi mörö'ö so ba dangau gade andrö nibe'enia;
13 na aekhu luo, ba öfuli khönia gade andrö, ena'ö ibe'e balu-balunia mbarunia sebua, na mörö ia, ba ena'ö ifahowu'ö ndra'ugö, ba niha satulö ndra'ugö iŵa'ö Lowalangiu, Yehowa.

14 Enoni si numana ba sambö balazo, ba böi fakao, he na oi ya'ami, ba he na niha bö'ö, si so ba danömi, ba mbanuami misa.
15 Ero owi öbe'e luonia, böi na'i öbase'ö wa'aekhu luo, me no si numana ia ba me humulu dödönia wanema, fa böi i'angaröfi li Yehowa, ba khömö andrö, ba fa böi tobali horöu.

16 Böi mate nama börö ndraono, ba böi mate ndraono börö nama; ba horönia mate zamösana.

17 Böi fuyu'ö huku, na so huhuo niha bö'ö ba ma na huhuo zi lö ama, si lö ina; ba böi halö gade mbaru lakha mbanua.
18 Törö-törö tödöu, wa no sawuyu ndra'ugö ba danö Miserayi mege, awö wa no i'efa'ö ndra'ugö ba da'ö Lowalangiu, Yehowa, andrö uŵa'ö khöu wolau si manö.

19 Na öbasi mbua nowiu, ba na so zolifu'ö ba danö, fakhe, ba böi fuli'ö wangai; akha ö niha bö'ö ba ö zi lö ama, si lö ina ba ö lakha mbanua, ena'ö ifahowu'ö ndra'ugö Lowalangiu, Yehowa, ba nilau dangau, fefu.

20 Ba na öteteu mbua falo khöu, ba böi alu-alui wo'u-wo'u ba ndraha misa; akha ö niha bö'ö, ba ö zi lö ama, si lö ina ba ö lakha mbanua.

21 Ba na ö'ozaragö mbua nagu ba kabu khöu, ba böi ozaragö na göi wo'u-wo'u dania; akha ö niha bö'ö ba ö zi lö ama, si lö ina ba ö lakha mbanua.

22 Törö-törö tödöu, wa no sawuyu ndra'ugö ba danö Miserayi mege; andrö uŵa'ö khöu wolau si manö.

Faza 25

Oroisa sakhökhö 

I. 1 Na no mu'ohe ba rafe niha si fagua-gua ba na no mu'etu'ö huku, na no mube'e aefa zi lö horö ba na no mu'etu'ö huku zi so horö,
2 ba na nibözi zi so horö andrö, ba yamuŵa'ö sanguhuku lafadölö tou, ba lahare'ö khönia, ba zi so sanguhuku, ndrohu-ndrohu ba zalania andrö.

3 Öfa wulu zi tola iŵa'ö lahare'ö khönia, ba böi italu'i da'ö, fa böi te'o'aya dalifusöu, wamaigiu, na oya na baero ö lahare'ö khönia.

4 Böi fosare'a göröbao samöbörö fakhe.

 Ba wangai lakha 

II. 5 Na so zorudu ba mbanua si fatalifusö, ba na mate zi samösa lö ono matua, ba böi yamöi nihalö niha bö'ö, baero, wo'omonia; solakha ya'ia andrö zi möikhönia, ihalö dongania, itörö khönia gömö zolakha andrö.
6 Ba na mo'ono ia, ono matua si a'a, ba lafotöi ono zi mate andrö, fa böi taya döinia ba Ndraono Gizeraeli.

7 Ba na lö edöna ndramatua andrö ihalö lakhania, ba yamöi ba mbawa göli, ba zalaŵa, lakhania andrö, ba imane: Lö edöna ga'agu andrö i'orifi döi dalifusönia, ba Ndraono Gizeraeli; lö itörö khögu gömö zolakha andrö.

8 Ba ndramufakaoni'ö ia salaŵa mbanuara andrö, ndrafahuhuo khönia, ba na lö alulu dödönia, na imane:
9 Lö omasido uhalö ia, ba yamöi khönia lakhania, ba zi so salaŵa no mege, iheta mbadagahe ba gahenia zambua, ba idiloi mbawa, ba itema imane: Da'ö milau ba ndramatua fefu, si lö edöna mamonga'ötö talifusöra.
10 Ba töi nga'ötönia ba Ndraono Gizeraeli sa'ae, ba "Nga'ötö zi lö badagahe."

 Oroisa sakhökhö zui 

III. 11 Na so zi fasöndra, si fatalifusö, ba na so ndra'alawe zi samösa, ba wangefa'ö dongania ba danga zamago ya'ia, ba na ira'u wamatua da'ö,
12 ba ö'eŵa dangania andrö, böi hakhösi tödö.

13 Böi dombua zaga ba dokosa khöu, sambua zebua ba sambua zide-ide.
14 Ba böi dombua lauru baomou, sambua zebua ba sambua zide-ide.
15 Saga satulö, si lö ambö, öfake, awö lauru satulö, si lö ambö, ena'ö anau nosou ba danö andrö, nibe'e Lowalangiu,yehowakhöu.
16 Me no sogoro Lowalangiu,yehowa, dozi solau si manö, dozi sanörö si lö atulö.

 Oroisa ba wangohori Iraono Gamaleki 

IV. 17 Törö-törö tödöu hadia nilau Ndraono Gamaleki andrö khöu, me mi'otarai danö Miserayi no.
18 Wa lö la'ata'ufi Lowalangi, wangahawui ya'ugö ba lala, me si tebai sa'ae ndra'ugö, ba me no erege dödöu, wa fabali manö khöu fefu zi tebai andrö, si so moroi furi, labe'e.

19 Ba na no ahono dania ndra'ugö ba danö, ibe'e Lowalangiu, Yehowa, ba danö andrö nibe'e Lowalangiu, Yehowa, khöu, ondröitamö ba madoumö dania, na no itimba nemali fefu, si tefasui ya'ugö, ba öhori ba danö Ndraono Gamaleki andrö, fabaya töira; böi olifugö'ö!

Faza 26

Oroisa ba wame'e si a'a mbua nowi 

I. 1 Na no örugi dania danö andrö, nibe'e Lowalangiu, Yehowa, khöu, okhötamö, na no ö'okhögö ba na no ahono'ö ba danö,
2 ba öhalö ösa zi a'a ngawalö mbua danö fefu, nisöndrau ba danöu andrö, nibe'e Lowalangiu, Yehowa, khöu, öbe'e ba ndraga ba möi'ö ba mbanua andrö, nituyu Lowalangiu, Yehowa, nahia döinia dania;
3 ba ö'ondrasi gere, ere na luo da'ö, ba ömane khönia: Ufaduhu'ö ma'ökhö khö Lowalangiu, Yehowa, wa no urugi danö andrö, nifabu'u Yehowa fame'e khöda, si no möi ba hölu ia khö ndra tuada.

4 Ba yamutema ba dangau ndraga andrö ere, yamube'e föna naha wame'e sumange andrö khö Lowalangiu, Yehowa,
5 ba ötema ömane dania föna Lowalangiu, Yehowa: Dawa Garamo sanörö-nöröi tanö duagu mege ba isaŵa misi tou danö Miserayi, lö atoto zi fao khönia, ba si fatewu ia ba da'ö, ba tobali soi sebua ba da'ö, sato niha ba sabölö.
6 Ba me la'osiwawöi ita Dawa Miserayi, me lafakao ita ba me lafohalöŵö ita halöŵö sabe'e,
7 ba ta'angaröfi li Yehowa, Lowalangi ndra tuada andrö, ba ifondrondrongo wangarö-ngaröda andrö Yehowa, ba i'ila wa'anumanada ba famakaoda ba fa'atosasada.

8 Ba iheta ita ba danö Miserayi Yehowa tangania sabe'e andrö ba ta'ionia andrö, si no mu'oro'ö, fa'abölönia sata'u ita, ba no fao dandra ba ila-ila.
9 Ba no i'ohe ita ba da'e ba no ibe'e khöda danö andre, tanö zi falawu susu ba ŵe ŵani.

10 Ba ya'e ni'ohegu, si a'a mbua danö andrö, nibe'eu khögu, ya'ugö Yehowa! Ba öbe'e khö Lowalangiu, Yehowa, ba mangalulu ndra'ugö khö Lowalangiu, Yehowa,
11 ba ö'omusoi'ö dödöu ba howu-howu andrö fefu, nibe'e Lowalangiu Yehowa, khöu, ba awöu zoroiyomou fefu ba ono Lewi andrö ba niha bö'ö, si so ba khömi.

 Si sambua ni'ofulu 

II. 12 Ba na no ahori dania öbe'e zi sambua ni'ofulu nisöndrau fefu, na döfi si tölu andrö, döfi nibe'e ni'ofulu andrö, na no öbe'e ba nono Lewi ba ba niha bö'ö andrö ba ba zi lö ama, si lö ina ba ba lakha mbanua, ena'ö la'a ba mbanuami ba ena'ö abuso ira,
13 ba ömane föna Lowalangiu, Yehowa: No uheta yomo ni'amoni'ö andrö, no ube'e ba nono Lewi ba ba niha bö'ö andrö ba ba zi lö ama, si lö ina ba ba lakha mbanua, no u'o'ö sibai goroisa andrö, nibe'eu khögu; sambalö lö nisawögu oroisamö, sambalö lö solifudo.
14 Ma'ifu lö ni'agu me abu dödögu ba ma'ifu lö nihalögu, me si ra'iö ndra'odo ba ma'ifu lö nibe'egu fangasi. No ufondrondrongo goroisa Lowalangigu, Yehowa, no ahori u'o'ö ni'oroi'ömö khögu.
15 Faigi mitou moroi ba nahiamö andrö, ni'amoni'ö, moroi ba zorugo, ba fahowu'ö mbanuau, Iraono Gizeraeli, awö danö andrö nibe'eu khöma, si mane niŵa'öu khö ndra tuama, si no möi'ö ba hölu, tanö si falawu susu ba ŵe ŵani.

 Famarou tödö na 

III. 16 Ma'ökhö andre iŵa'ö khöu Lowalangiu, Yehowa, gamakhoita andrö, awö huku andrö ni'o'ö; ba töngöni sa'ae ba o'ö moroi si'aikö ba dödöu ba moroi si'aikö ba gera-erau!

17 No örongo khö Yehowa ma'ökhö, wa edöna ia Lowalangiu ia, awö wa sanörö lala andrö khönia ndra'ugö, ba solo'ö nifakhoinia ba oroisania ba hukunia, ba samondrongo linia.

18 Ba no iŵa'ö khöu ma'ökhö Yehowa, öfabu'u, wa soi tana khönia ndra'ugö, awö wa edöna'ö ö'o'ö goroisania fefu,
19 ena'ö alaŵa yaŵa niha bö'ö fefu, nifazökhinia, ndra'ugö ibe'e, nisuno ba ni'ebua'ö töi ba nifosumange, ba ena'ö soi ni'amoni'ö khö Lowalangiu, Yehowa, ndra'ugö, ena'ö itörö niŵa'önia andrö.

Faza 27

Oroisa ba wanaru'ö harefa ba hili Gebala 

I. 1 Ba labe'e li ba zato Moze ba salaŵa Ndraono Gizeraeli, lamane: Mi'o'ö goroisa andrö fefu, nifa'emagu khömi ma'ökhö!

2 Ba na no mi'ötö Yoridano, na no mirugi danö andrö, nibe'e Lowalangiu, Yehowa, khöu, ba ötaru'ö khöu gowe sebua, ö'afusi'ö bötua,
3 ba ösura ba detenia daroma li goroisa andrö fefu; ha si'ai örugi si yefo, ena'ö ökhamö danö andrö, nibe'e Lowalangiu, Yehowa, khöu, ena'ö itörö nifabu'u Lowalangi ndra tuau, Yehowa, khöu, tanö si falawu susu ba ŵe ŵani.

4 Ha si'ai mi'ötö Yoridano, ba mitaru'ö gowe andrö, niŵa'ögu khömi ma'ökhö; ba hili Gebala mitaru'ö ba mi'afusi'ö bötua.

5 Ba öfa'anö göi naha wame'e sumange khö Lowalangiu, Yehowa, ba da'ö, naha wame'e sumange kara, si tenga nitotou si'öli;
6 kara si lö mutoto öbe'e naha wame'e sumange khö Lowalangiu, Yehowa, ba öbe'e zumange Lowalangiu, Yehowa, ba detenia, sumange nitunu,
7 ba sumange fangorifi ötaba, ba ö'a ba da'ö, ba omuso dödöu föna Lowalangiu, Yehowa.

8 Ba ba dete gowe no mege, ba ösura daroma li goroisa andrö fefu, öhaogö wanura.

9 Ba humede Moze ba ere ono Lewi ba Ndraono Gizeraeli fefu, lamane: Mihonogö ami ba mifondrondrongo, ya'ami Iraono Gizeraeli! Ma'ökhö andre, ba no tobali banua Lowalangimi, Yehowa, ami;
10 ba mifondrondrongo sa'ae li Lowalangimi, Yehowa, ba mi'o'ö goroisania, awö nifakhoinia, nifa'emagu khöu maökhö.

 Famahowu ba hili Garisi ba fangelifi ba hili Gebala 

II. 11 Ba ibe'e li ba zato Moze, me luo da'ö, imane: Na no mi'ötö Yoridano, ba ndramu'iagö hili Garisi ösa,
12 ba wamahowu'ö sato, ya'ia mado Zimeoni ba mado Lewi ba mado Yuda ba mado Isasari ba mado Yosefo ba mado Mbeniyami;
13 ba tanöbö'ö andrö, ba ba hili Gebala la'iagö, ba wangelifi, ya'ia mado Rubeno ba mado Gado ba mado Gaseri ba mado Zebuloni ba mado Dano ba mado Nafetali.

14 Ba ono Lewi, ba latema la'ebua'ö lira, lamane ba Ndraono Gizeraeli fefu:

15 Ni'elifi zamazökhi adu nifofoe ba ma nifahele, nekhe-nekhe duka ba same'e ba nahania, nibini'ö! Ba latema dania li sato fefu, lamane: Yaduhu!

16 Ni'elifi zango'aya amania ba ma inania! Ba lamane sato fefu: Yaduhu!

17 Ni'elifi zamawu'a gowe nola khö nawönia! Ba lamane sato fefu: Yaduhu!

18 Ni'elifi zamaelungu niha sau'a! Ba lamane sato fefu: Yaduhu!

19 Ni'elifi zamuyu'ö huku, na so huhuo niha bö'ö ba huhuo zi lö ama, si lö ina, ba huhuo lakha mbanua; ba lamane sato fefu: Yaduhu!

20 Ni'elifi zi horöni donga namania! me no ibokai gambala khö namania. Ba lamane sato fefu: Yaduhu!

22 Ni'elifi zi horöni hadia ia zaliŵa-liŵa ba danö! Ba lamane sato fefu: Yaduhu!

22 Ni'elifi zi horöni talifusönia alawe, he ono namania, ba he ono ninania! Ba lamane sato fefu: Yaduhu!

23 Ni'elifi zi horöni inania matuania! Ba lamane sato fefu: Yaduhu!

24 Ni'elifi zamunu awönia, ba zi tobini! Ba lamane sato fefu: Yaduhu!

25 Ni'elifi zi manga gana'a, ba wamunu si lö horö! Ba lamane sato fefu: Yaduhu!

26 Ni'elifi zi lö manörö taroma li oroisa andrö, wolo'ö ya'ia! Ba lamane sato fefu: Yaduhu!

Faza 28

Famabu'u howu-howu ba zolo'ö 

I. 1 Na lö tebulö dania wamondrongou li Lowalangiu, Yehowa, ba na ötöngöni sibai goroisania fefu, nifa'emagu khöu ma'ökhö, ba wolo'ö ya'ia, ba alaŵa yaŵa niha bö'ö ba guli danö fefu ndra'ugö ibe'e Lowalangiu, Yehowa,
2 ba möi khöu howu-howu andrö fefu, alua khöu, na ö'o'ö li Lowalangiu, Yehowa.

3 Nifahowu'ö ndra'ugö yomo ba mbanua, ba nifahowu'ö baero ba danö.
4 Nifahowu'ö dabinamö ba bua danö khöu, ba beto guriföu ba ono zaŵiu ba fo'ono mbiri-biriu.
5 Nifahowu'ö ndragamö, awö naha wamaruka roti khöu.
6 Nifahowu'ö ndra'ugö na so'ö, ba nifahowu'ö na mofanö'ö.

7 Yehowa zamözi tou fönau emaliu, si maoso udumö; ha sara lalara, na so ira, ba wanuwö ya'ugö, ba fitu rozi lalara, na moloi ira, öbe'e.

8 Yamufao khöu howu-howu Yehowa, ba halasamö ba ba nilau dangau fefu, yamufahowu'ö ndra'ugö ba danö andrö, nibe'e Lowalangiu, Yehowa, khöu!

9 Yamubali'ö soi ni'amoni'ö ndra'ugö khönia Yehowa, si mane niŵa'onia khöu, si no möi ba hölu ia, na ö'o'ö goroisa Lowalangiu, Yehowa, ba na ötörö lala andrö khönia,
10 ena'ö la'ila niha baero, ba guli danö fefu wa no dali döi Yehowa mege, ba wamatörö töimö, ba ena'ö la'ata'ufi ndra'ugö!

11 Ba fahöna dania khöu zi sökhi, ibe'e Yehowa, he ono khöu ba he ono guriföu, ba he bua danö khöu, ba danö andrö, nifabu'u Yehowa fame'e khöu khö ndra tuau, si no möi ba hölu ia.

12 Ibokai khöu Yehowa naha girö-girö andrö khönia, si no fahöna, banua si yaŵa andrö, ba wame'e teu ba danöu, na inötö, ba ba wamahowu'ö halöŵö dangau fefu, tobali ato niha nibe'eu nifalali, ba ya'ugö, ba alakha lö'ö manö mamalali'ö hadia ia.

13 Ba ibe'e högö ndra'ugö Yehowa ba tenga i'o, ba itugu manöi ndra'ugö, ba lö'ö manö toulö ndra'ugö, na ö'o'ö goroisa Lowalangiu, Yehowa, andrö, nifa'emagu khöu ma'ökhö, na ötöngöni ba na ö'o'ö,
14 na ötörö fefu niŵa'ögu khöu ma'ökhö, na lö öhole'ö ndra'ugö, he ba gambölö, ba he ba gabera, ba wolo'ö ba Lowalangi bö'ö ba ba wamosumange da'ö.

 Fangelifi ba zi lö molo'ö 

II. 15 Ba na lö ö'o'ö niŵa'ö Lowalangiu, Yehowa, niŵa'önia khöu, ba wolo'ö sibai oroisa andrö, awö nifakhoi andrö fefu, nifa'emagu khöu ma'ökhö, ba tohare khöu wangelifi andrö fefu, alua khöu dania.

16 Ni'elifi ndra'ugö yomo ba mbanua ba ni'elifi baero ba danö.
17 Ni'elifi ndragamö ba ni'elifi naha wamaruka roti khöu.
18 Ni'elifi dabinamö ba bua danö khöu ba ono zaŵiu ba fo'ono mbiri-biriu.
19 Ni'elifi ndra'ugö na so'ö, ba ni'elifi na mofanö'ö.

20 Ifatörö khöu Yehowa wangelifi andrö ba fa'atobali dödö ba fa lö howu-howu ba halöŵöu fefu, nihalö dangau, irege tehori ndra'ugö, si lö arara, irege tekiko ndra'ugö, börö walösökhi wolaumö andrö, wa no ö'erogö ndra'odo.

21 I'olembai dania ndra'ugö fökhö waba, ibe'e Yehowa, irege ahori ndra'ugö ibe'e, ba danö andrö, ba zi möi'ö, ba wangokhögö ya'ia.
22 Ibözi'ö fökhö baösi Yehowa, ba fogikhi ba faosa ba fa'aukhu ba fa'oköliköli [danö] ba fa'akhozi lai wakhe ba fa'ahohomö; da'ö zi lö aefa-aefa khöu, irege no tekiko ndra'ugö.

23 Töla dania mbanua si yaŵa, yaŵau, ba si'öli danö barö gaheu.

24 Ibali'ö gawu-gawu ba ene deu ba danöu Yehowa, da'ö dania zatoru khöu moroi yaŵa, irege no tekiko ndra'ugö.

25 Tegaölö tou ndra'ugö föna nemaliu ibe'e Yehowa; ha sara lalamö, na awena möi'ö fasuwö khöra, ba fitu rozi lala, na moloi'ö labe'e, ba tobali dozi niha bö'ö ba guli danö ba muhokha mbu wamaigi ya'ugö.

26 Ba ö wofo ba dalu mbanua fefu ba ö gutu ndru'u dania mboto zi mate khöu, lö sanaboi ya'ira.

27 Ibözi dania ndra'ugö Yehowa faosa Ndrawa Miserayi ba faosa sembili ba gigimö ba böni, si lö famadöhö.
28 Ibözi'ö Yehowa fa'owöhö ba fa'au'a ba fa'afawuka dödö.

29 Öbaya-bayaisi manö hadia ia ba zi laluo, si mane na ibayaisi niha sau'a ba zogömi-gömi andrö, ba si lö fozu nilau-laumö andrö; fadoro manö nifakao ndra'ugö ba ni'anagöi, ba lö sanolo ya'ugö.

30 Öfohu khöu ndra'alawe, ba niha bö'ö zi horöni ya'ia; ö'otomosi nomo, ba lö ö'onahia; öfazökhi kabu nagu, ba lö'ö sa ö'a mbuania.

31 Ba zanehe ndra'ugö tetaba zaŵiu ba ma'ifu lö'ö labe'e öu; terabu galideu, ni'ila höröu, ba lö'ö sa'ae mangawuli khöu; ba danga nemaliu möi mbiri-biriu, ba lö sanolo ya'ugö.

32 Onou matua ba onou alawe, ba tebe'e ba danga niha bö'ö [sawuyu], i'ila höröu, ba mo'ala, ba wehulu dödöu khöra, ma'ö-ma'ökhö, ba tebai ölau hadia ia.

33 Bua danö khöu ba hadia ia gölöu fefu, si no erege dödöu, ba soi si lö örai mila zi manga, ba fadoro manö nifakao ndra'ugö ba nihundragö,
34 ba owöhö ndra'ugö, ba wamaigi-maigi ni'ila höröu andrö.

35 Ibözi ndra'ugö gigimö sanandraŵa, si lö dalu-dalu ba mbalöduhiu ba ba waha, ba i'otarai narö kahe, numalö ba galizuzu.

36 Ya'ugö ba razo andrö, nifataromö khöu, ba i'ohe ba niha bö'ö Yehowa, ba niha si lö mirai mila, ya'ugö ba ira tuau mege; Lowalangi bö'ö nifosumangeu ba da'ö dania, balö geu ba kara.

37 Börö wa'atobali dödö dania ndra'ugö ba börö wango'aya ba börö wangehera, ba niha andrö fefu, ba ni'ohe Yehowa ya'ugö.

38 Oya öbe'e ba danö tanömö zinanö, ba lö oya-oya öbasi bua, tamo sa'ae zi manga ya'ia..
39 Öfazökhi kabu nagu ba öhaogö-haogö, ba lö dania öu, ösi nagu nibadu, ba lö nibe'e ba naha; era sa'ae zi manga döla.
40 Öfatutu wananö ono zai ba mbenuau, ba lö fanikha dania, ba wamayoiniu ya'ugö, me sadoru-doru mbua zai.

41 Mo'ono ndra'ugö, ono matua ba ono alawe, ba tenga onou dania, me ni'oloi'ö dania ira.

42 Fefu geu sowua khöu ba sinanöu ba danö, ba gola faruwu zi okhögö.

43 Niha bö'ö, si fatewu khöu, ba itugu ebua manö moroi khöu, ba ya'ugö ba sahöndrö-höndrö;
44 ya'ia zame'e-me'e nifalali khöu, ba ya'ugö, ba tenga same'e nifalali khönia hadia ia; ya'ia dania högö ba ya'ugö, ba i'o.

45 Fangelifi andrö fefu zanörö ya'ugö dania, lö aefa-aefa khöu ba alua ba khöu, balazi no ahori ndra'ugö, me no lö nifondrondrongou li Lowalangiu, Yehowa ba me lö ni'o'ömö oroisania ba amakhoita andrö, nifakhoinia khöu;
46 ba tandra dania ia ba ila-ila, ba khöu ba ba madoumö dania, götö-götö wa'ara.

47 Me no lö nifosumangeu Lowalangiu, Yehowa, saoha gölö ba soroi ba dödö, me no fahöna khöu fefu hadia ia,
48 ba möi'ö sawuyu nemaliu, nifatörö Yehowa khöu, göna'ö fa'olofo ba fa'owökhi dödö ba fa lö nukha ba fa'ambö manö hadia ia fefu, ba ibe'e ba mbagiu galo mbagi si'öli, irege no ihori ndra'ugö.

49 Ikaoni udumö niha, moroi ba zaröu, moroi ba wondrege danö, Yehowa, hulö na itörö moyo, na so moroi sa, niha si lö ö'ila li,
50 niha sabe'e hörö, si lö ba dödö si no tohare huwa, ba si lö fa'ahakhö dödö ono matua.

51 La'a nono guriföu ba bua danö khöu, irege no ahori ndra'ugö; lö lasaigö khöu, he fakhe ba he ŵe nagu ba he fanikha, he ono zaŵiu ba he ono mbiri-biriu, balazi no lafakiko ami.

52 Lafa'u'u ami ba mbanuami fefu, irege no adudu göli kara andrö khömi, si no alaŵa ba si no aro, nidöna-dönami, ba danömi misa fefu; lafasui ami ba mbanuami fefu, ba danömi misa, ba danö nibe'e Lowalangiu, Yehowa, khöu.

53 Ba ba wa'abu dödö andrö ba ba wa'atosasa, ba nemali andrö, ba ö'a ndraonou, ösi nonou matua ba ösi nonou alawe, nibe'e Lowalangiu, Yehowa, khöu.

54 Ba he sabölö ombuyu mege ba si hulö nono omasiö ba khömi, ba safökhö tödö dania khö dalifusönia ba ba ndra'alawe andrö, nitalaguinia ba ba ndraono andrö, si tosai na khönia.

55 Khöra fefu, ba lö ibe'e wöfö nösi nononia andrö ni'ania, me lö hadia ia zi tosai khönia, ba wa'abu dödö andrö ba ba wa'atosasa, ba nemali andrö, ba mbanuami fefu.

56 Ira alawe sabölö ombuyutö ba sabölö mangeha-ngehao khönia fefu hadia ia ba khömi, si lö irai manandraigö manguhundragö tanö, ba wa'ombuyu-mbuyu ba ba wangeha-ngehao, ba afökhö dödönia ba ndra matuania, nitalaguinia ba ba nononia matua ba ba nononia alawe,
57 i'afökhöi tödö khöra nawö nono andrö, si otarai dalunia ba ono andrö, ni'adonogönia, i'a sa'ae, nibini'ö, me lö hadia ia khönia, ba wa'abu dödö andrö ba ba wa'atosasa, ba nemali andrö, ba mbanuami fefu.

58 Na lö ötöngöni daroma li oroisa andrö fefu, nitanö ba zura andre, ba wolo'ö ya'ia, wangata'ufi Lowalangiu, Yehowa, töi andrö, sebua lakhömi ba sata'u ita.
59 Ba ifatörö khöu ba ba madoumö dania wamakao si tenga inötö Yehowa, famakao sabölö-bölö ba sara, ba fökhö sabe'e sibai ba sara göi.
60 Ba ifuli ifatörö khöu wökhö Ndrawa Miserayi andrö fefu, si hokha mbumö i'olembai ndra'ugö.
61 Ba ifatörö na göi khöu Yehowa ngawalö wökhö ba famakao, si lö ba zura goroisa andre, irege no tetiko ndra'ugö.

62 Fa'oya ndröfi ba mbanua si yaŵa ami mena'ö, ba ha fasamösa dania zi tosai ya'ami, me no lö nifondrondrongou li Lowalangiu, Yehowa.

63 Ba si mane fa'omuso dödö Yehowa mege wame'e fa'ohahau dödö khömi, awö wangoya'ö ya'ami, si manö wa'omuso dödö Yehowa dania wamakiko ya'ami, awö wangohori ya'ami, tobali tetimba ami ba danö andrö, ba zi möi ami iada'e, ba wangokhögö ya'ia.

64 Ifazawili dania ndra'ugö ba niha baero fefu, i'otarai wondrege danö, numalö ba wondrege tanö sa; ba öfosumange dania Lowalangi bö'ö, ba da'ö, si lö mirai mila mege, ya'ugö ba ira tuau mege, balö geu ba kara.
65 Ba si lö ahono ndra'ugö ba niha andrö dania, ba lö naha solombase gaheu; tödö sanizi-nizi ibe'e khöu ba da'ö Yehowa, awö hörö sariri ba fa'abu dödö.
66 Nosou, ba hulö zanaŵa-naŵa fönau wamaigiu; lö bongi lö ma'ökhö, ba manizi-nizi ndra'ugö ba lö ödöna-döna auri'ö, öŵa'ö.
67 Ba zanguhulö wongi, ba ömane: Ena'ö na bongi! ba na bongi, ba ömane: Ena'ö na ifuli moluo! börö wa'abu dödöu andrö ba famaigiu hadia ni'ila höröu andrö.
68 Ifuli ifoloyo ndra'ugö ba danö Miserayi Yehowa; ifatörö ba lala andrö, niŵa'ögu khöu no: Lö'ö sa'ae i'ila ia höröu, ba ba da'ö te'oro'ö dania ami sawuyu, iramatua ba ira alawe, ba nemalimi, ba lö sedöna mowöli ya'ami.

69 Da'ö daroma li ba wawu'usa li andrö, me fawu'u li Moze ba Ndraono Gizeraeli, ba danö Ndraono Moabi, niŵa'ö Yehowa khönia, lö lai wawu'usa li andrö, me fawu'u li ia khöra ba gahe hili Horebi.

Faza 29

Fangaro fawu'usa li andrö 

I. 1 Ba humede Moze ba Ndraono Gizeraeli fefu ba imane khöra: No mi'ila fefu hadia ia nilau Yehowa ba danö Miserayi, khö Wara'o ba ba mbanuania fefu ba ba danönia ma'asagörö, ba zanehe ami:
2 fangoroma'önia fa'abölönia andrö, si tenga inötö, ni'ila höröu, tandra andrö ba ila-ila, si no ebua.

3 Ba irege ma'ökhö andre, ba lö nibe'e Yehowa khömi fa'aboto ba dödö ba wanöndra eluaha, ba lö nibe'enia hörö, ba wangila, ba he tögi dalinga, ba wamondrongo.

4 Ba no u'ohe ami, öfa wulu fakhe wa'ara, ba danö si mate andrö; nukhami andrö, ba lö sadudu, ba badagahemi, ba lö sobou ba gahemi.
5 Lö ömi roti, ba he agu, ba he bö'önia, nibadu, sabe'e, ena'ö aboto ba dödömi, wa ya'odo Yehowa Lowalangimi.

6 Ba me no mirugi danö da'e, ba me möi fasuwö khöda Zihona andrö, razo ba Hesibona ba Ogi andrö, razo ba Mbazana, ba no sabölö ita moroi khöra,
7 ba no ta'okhögö danöra, ba no tabe'e ba mado Rubeno ba ba mado Gado ba ba zi matonga mado Manase, tana khöra ba ba madoura dania.

8 Ba mitöngöni sa'ae daroma li ba wawu'usa li andre, ba wolo'ö, ena'ö mofozu mibe'e fefu hadia ia nilaumi.

9 Föna Lowalangimi, Yehowa, so ami fefu, ma'ökhö, salaŵa mado khömi ba madomi andrö ba satua ba kumandru khömi, dozi iramatua Ndraono Gizeraeli,
10 ba iraonomi ba ira alawemi, awö niha bö'ö andrö khömi, si so ba golombaseŵami, he soleŵa-leŵa eu ba he sana'u-na'u idanö khömi,
11 ena'ö fawu'u li ami Lowalangiu, Yehowa, ba wefao khönia, si möi ba hölu ami, famagölö Lowalangiu, Yehowa, khöu ma'ökhö,
12 ena'ö ifataro banuania ndra'ugö ma'ökhö ba ena'ö Lowalangiu göi ia, si mane nifabu'unia khöu, si no möi ba hölu ia khö ndra tuau Aberahamo, Iza'aki, Yakobo.

13 Ba tenga ha ba khömi fawu'u li ndra'o iada'e, tenga ha ya'ita zi faböbö, si möi ba hölu ita,
14 no he ba zi so ba da'e khöda föna Lowalangida, Yehowa, iya'e, ba he ba zi lö khöda ba da'e ma'ökhö a'ine.

15 Itörö sa tödömi we'asoda ba danö Miserayi mege ba fanöröda talu danö niha baero, nitöröda andrö,
16 ba fangilami sogoro ita andrö khöra ba adura andrö, eu ba kara ba firö ba ana'a, si so khöra.

 Fameta'u sanawö 

II. 17 Böi manö falukha ba khömi, he iramatua, ba he ira alawe, ba he fatalifusöta ba he mado, si erogö Lowalangida, Yehowa, tödönia, ma'ökhö, ba we'amöi mamosumange Lowalangi niha baero andrö! Böi manö falukha ba khömi mbaya sowua langu ba hiya!

18 Ma so zanötöna manö fefu hadia ia zi sökhi, na irongo daroma li ba wamagölö andre, ni'aro'ö fahölusa, ma imane dödönia: Lö gönado fama'ala, he ŵa'ae u'o'ö wa'abe'e dödögu andrö. Ba fozunia, ba tehori nibasöi, fabaya si no oköli-köli.
19 Ba niha si manö, ba lö ibe'e aefa horö Yehowa, muhola dania wönu Yehowa ba fa'afökhö dödönia ba niha si manö, ba tohare dania khönia wangelifi andrö fefu, nisura ba zura andre, ba ibunu döinia ba guli danö Yehowa.
20 Iheta ba mado Ndraono Gizeraeli bö'ö mado si manö Yehowa famakikonia, itörö sibai niŵa'ö ba wangelifi andrö, ba wawu'usa li, nitanö ba zura goroisa andre.

21 Ba lamane dania nga'ötömi, iraonomi andrö, sawena ebua furimi dania, awö niha bö'ö andrö, si otarai danö saröu, na la'ila wamakao andrö ba fökhö andrö, nifatörö Yehowa ba danö andre —
22 na hatö talö balera ba asio ba akhozila danönia tou, tobali tebai tehalö nowi ba lö auri hadia ia, sinanö hadia ia, ba lö motalinga ba khönia, wa no adudula, si mane ba Zodoma ba ba Gomora ba ba Gadama ba ba Zebo'i, nidudugö Yehowa no, irugi danö tou ba wönunia andrö ba ba mbakhu-bakhu dödönia —
23 si ndruhu, niha baero fefu, ba lamane dania: Hadia mbörö, wa no ilau da'ö ba danö andrö Yehowa? He moroi wehola wönunia andrö, si tenga inötö?

24 Ba lamane dania: Me lö nitöngönira fawu'usa li andrö, me fawu'u li khöra Yehowa, Lowalangi duara andrö, me iheta ira ba danö Miserayi,
25 ba me no möi ira mamosumange Lowalangi bö'ö, awö wangalulu ba da'ö, ba Lowalangi si lö larai mila föna ba si tenga nituturunia khöra.

26 Da'ö mbörö wa tesao wönu Yehowa ba danö andre ba tobali ifatörö khönia wangelifi andrö fefu, nitanö ba zura andre mege.
27 Ba no ideha ira ba danöra Yehowa ba wönunia andrö ba ba mbakhu-bakhu dödönia ba ba wa'abao dödönia andrö, si no abölö-bölö, ba no ifazaumba ira ba danö bö'ö, si mane ma'ökhö.

28 Si tobini na ua, ba balazi Lowalangida, Yehowa, ba si no teboka, ba khöda ba ba ndraonoda, götö-götö wa'ara, ena'ö ta'o'ö fefu daroma li oroisa andre.

Faza 30

Tebe'e aefa horö na mangesa dödö 

I. 1 Ba na no itörö dania ndra'ugö da'ö fefu, howu-howu andrö ba fangelifi andrö, niŵa'ögu khöu, ba na öbe'e ba dödöu dania ba niha baero andrö fefu, ba nitibo'ö Lowalangiu, Yehowa, ya'ugö,
2 ba na öfuli'ö khö Lowalangiu, Yehowa, awö ndraonou, soroi si'aikö ba dödö ba soroi si'aikö ba gera-era, ba na ö'o'ö linia ba niŵa'ögu khöu maökhö fefu,
3 ba ifuli ifaigi lala khöu Lowalangiu, Yehowa, ihakhösi tödö ndra'ugö, ba ifuli i'ozaragö ami ba niha andrö fefu, ba nifazaewe Lowalangimi, Yehowa, ya'ami.

4 Ba he ba wondrege danö so ösa, sizaewe, föfömi, ba i'ozaragö ami ba da'ö Lowalangimi, Yehowa, ba ihalö ami ba da'ö.
5 Ba Lowalangiu, Yehowa zolohe ya'ugö ba danö andrö, si no tanö ndra tuau mege, ena'ö tanöu, ba ohahau dödöu ba ato ami ibe'e, moroi khö ndra tuami mege.

6 Iboto dödöu ba tödö madoumö dania Lowalangiu, Yehowa, ena'ö moroi si'aikö ba dödöu ba moroi si'aikö ba gera-erau ö'omasi'ö Lowalangiu, Yehowa, börö wangorifiu andrö.
7 Ba ba nemaliu andrö ba ba zi fatiu tödö khöu, si no molohi ya'ugö, ifatörö wangelifi andrö fefu Lowalangiu, Yehowa.

8 Ba ya'ugö, ba öfuli öfondrondrongo li Yehowa ba ö'o'ö goroisania andrö fefu, nifa'emagu khöu ma'ökhö,
9 ba ihöna dania zi sökhi ba halöŵöu andrö fefu, nihalö dangau ba ba dabinau ba ba mbeto guriföu ba ba mbua danö khöu; ifuli sa omuso dödö Yehowa ndra'ugö, fangorifiu, si mane fa'omuso dödönia ndra tuau mege,
10 na öfondrondrongo li Lowalangiu, Yehowa, wolo'ö oroisania, awö nifakhoinia andrö, nitanö ba zura goroisa andre, na moroi si'aikö ba dödöu ba na moroi si'aikö ba gera-erau öfuli'ö khö Lowalangiu, Yehowa.

 Sahatö goroisa andrö 

II. 11 Ba goroisa andre sa, nifa'emagu khöu ma'ökhö, ba tenga si tebai ndra'ugö, tenga si tebai ökhamö.
12 Tenga si yaŵa ba zorugo so ia, fa öŵa'ö ena'ö: Ha niha khöda zi möi yaŵa ba zorugo ba wangai ya'ia mitou ba ba wangombakha khöda, ena'ö ta'o'ö?
13 Ba tenga göi yefo nasi so ia, fa oŵa'ö ena'ö: Ha niha khöda zi möi misi yefo nasi, mangai ya'ia khöda, ba wangombakha ya'ia khöda, ena'ö ta'o'ö?
14 No sahatö sibai khöu daroma li andrö, ba mbeweu ba ba dödöu [tabe'e ia], tobali ö'ila ö'o'ö.

 Amabu'ula li ba fameta'u 

III. 15 Hiza, no ufaedo khöu ma'ökhö wa'auri, awö wa'ohahau dödö, ba fa'amate, awö wamakao.
16 Na ö'o'ö goroisa Lowalangiu, Yehowa, nifa'emagu khöu ma'ökhö, wa ö'omasi'ö Lowalangiu, Yehowa, na ötörö lala andrö khönia, ba na ötöngöni goroisania, awö nifakhoinia andrö, awö hukunia, ba auri ndra'ugö ba ato ami dania, ba ifahowu'ö ndra'ugö Lowalangiu, Yehowa, ba danö andrö, ba zi möi'ö, ba wangokhögö ya'ia.

17 Ba na fa'ero dödöu, na lö öfondrondrongo li, na tobali öbe'e nifowöhö ndra'ugö, ba wangalulu ba Lowalangi bö'ö, ba ba wamosumange da'ö, ba uŵa'ö khömi ma'ökhö:
18 Lö zi lö tekiko ami; tenga sanau noso ami, ba danö andrö, ba zi möi ami miyefo Yoridano, ba wangokhögö ya'ia.

19 Ukaoni si so ba mbörö ba khömi andrö ma'ökhö mbanua si yaŵa, awö danö tou, wa no ufaedo ira khöu wa'auri wa'amate, ba howu-howu ba fangelifi, ba no ufaedo khöu; ba fa'auri sa'ae tuyu, ena'ö auri'ö, ya'ugö andrö, awö nga'ötömö dania;
20 omasi'ö Lowalangiu, Yehowa, ba fondrondrongo linia ba olemba, khönia, da'ö sa wangorifiu ba fanganau nosou, ena'ö lö tebulö'ö ba danö andrö, nifabu'u Yehowa fame'e, khö ndra tuau Aberahamo, Iza'aki, Yakobo, si no möi ba hölu ia khöra!

Faza 31

Iheta ia ba halöŵönia Moze ba ifataro Yosua andrö solohe sato 

I. 1 Ba möi muhede ba Ndraono Gizeraeli fefu Moze,
2 imane khöra: Otu a dua wulu fakhe wa'aragu ba guli danö iada'e, ba si tebai fao-fao sa'ae ndra'odo; ba noa göi imane khögu Yehowa; Lö ö'ötö Yoridano andrö!

3 Lowalangiu, Yehowa zangötö fönau, ba ya'ia zangohori niha andrö fönau, ba ö'ila ö'okhögö danöra. Yosua andrö zangolöi'ö ya'ugö; dali niŵa'ö Yehowa.
4 Ilau khöra Yehowa wolaunia me ifakiko razo Ndraono Gamori andrö, Sihona ba Ogi, fabaya tanöra.
5 Ibe'e ba dangami ira Yehowa, ba mi'o'ö sibai goroisa andrö, mibe'enia khömi, wolau khöra.
6 Böi atalö dödömi, mi'abe'e'ö ami! Böi mi'ata'ufi ba böi toke'a ami khöra! Fao sa khöu Lowalangiu, Yehowa, lö iböhöi ndra'ugö, lö faröi ia khöu.

7 Ba humede Moze khö Yosua ba imane khönia, ba zi so Ndraono Gizeraeli, fefu. Böi atalö dödöu, abe'e'ö ndra'ugö! Ya'ugö sa zolohe ya'ira ba danö andrö, nifabu'u Yehowa fame'e khö ndra tuara mege, si no möi ba hölu ia khöra, ba ya'ugö zamaosa khöra.
8 Ba Yehowa zowaö-waö fönau, itolo ndra'ugö, lö iböhöi'ö ba lö faröi ia khöu. Böi ata'ufi ba böi abu dödöu.

 Ibe'e ba danga gere zura goroisa ba wombaso ba zato 

II. 9 Ba isura goroisa andrö Moze ba ibe'e ba danga gere andrö, ono Lewi, sangosa'ö tawöla zura goroisa Yehowa andrö, ba ba danga zalaŵa Ndraono Gizeraeli fefu.

10 Ba iŵa'ö li khöra Moze, imane: Na no irugi mewitu fakhe, na döfi wangefa andrö, ba na owasa nose daha geu,
11 na möi falukha khö Lowalangiu, Yehowa, Ndraono Gizeraeli fefu, ba naha andrö nituyunia dania, ba öbaso zura goroisa andre, öfarongogö khöra.
12 Falukha'ö zato, iramatua ba ira alawe ba iraono, awö niha bö'ö andrö khöu, si so ba mbanuami, ena'ö larongo ba ena'ö latöngöni, ba wangata'ufi Lowalangimi, Yehowa, ba ba wolo'ö sibai taroma li oroisa andre fefu.
13 Ba iraonora andrö, si lö mangila ya'ia na, ba ndramufondrondrongo, ena'ö lafahaö ira ba wangata'ufi Lowalangimi, Yehowa, götö we'asomi ba danö andrö, ba zi möi ami miyefo Yoridano, ba wangokhögö ya'ia.

 Oroisa Yehowa khö Moze ba wanura sinunö fangona andrö, famaduhu'ö ba zato 

III. 14 Ba imane Yehowa khö Moze: Hiza, no irugi inötö wa'amateu; hede khö Yosua ba mi'ae ba nose wama'ele'ö, ena'ö uŵa'ö li khönia. Ba möi ndra Moze Yosua, lasaŵa baose wama'ele'ö.

15 Ba oroma Yehowa baose, ba mboto lawuo andrö, ba i'agö zinga mbawandruhö nose boto lawuo andrö.
16 Ba imane Yehowa khö Moze: Hiza, si möi mörö ndra'ugö ba ngai ndra tuau; ba maoso dania niha andre ba lafosumange Lowalangi bö'ö, ba khöra, ba danö andrö ba zi möi ira, ba la'erogö ndra'odo, ba fawu'usa li andrö khögu, si fawu'u li ndra'o khöra, ba ladudugö.
17 Ba na luo da'ö, ba tesao wönugu khöra ba faröi ndra'o khöra ba ubini'ö mbawagu khöra, ba famakiko lasaŵa, oya ngawalö zi göna ira famakao ba fangabu dödö. Ba na luo da'ö, ba lamane: Hadia, tenga andrö göna ita famakao andrö, me lö'ö sa'ae Lowalangida ba khöda?
18 Ba ya'odo, ba ufaulugö ubini'ö mbawagu, na luo da'ö, börö zi lö sökhi andrö fefu, nilaura, me no lasaŵa Lowalangi bö'ö.

19 Ba mitanö ba zura khömi zinunö andrö, ba mifahaö Ndraono Gizeraeli ba da'ö, böi aefa ba mbewera, ena'ö amaedola zi so ba mbörö khögu ba Ndraono Gizeraeli zinunö andrö.

20 U'ohe sa ira ba danö andrö, nifabu'ugu khö ndra tuara fahölusa, tanö si falawu susu ba ŵe ŵani, ba manga ira ba abuso ba esolo, ba aefa da'ö, ba la'otahögö Lowalangi bö'ö ba lafosumange da'ö, ba ya'odo, ba si lö ba dödöra dania, ba fawu'usa li andrö khögu, ba adudu labe'e.

21 Ba na oya dania zi göna ira famakao ba fangabu dödö, ba sinunö andrö dania, wamaduhu'ö khöra lö'ö sa atö aefa-aefa dania ia ba mbewe madoura — u'ila sa gera-erara, si so ba dödöra ma'ökhö [sa'ae], he lö ni'ohegu ya'ira na ba danö andrö, nifabu'ugu khö ndra tuara, fahölusa.

22 Ba me luo da'ö itanö ba zura zinunö andrö Moze, ba ifahaö Ndraono Gizeraeli ba zinunö andrö.
23 Ba iŵa'ö li khö Yosua, ono Nuni andrö, [Lowalangi], imane khönia: Böi atalö dödöu, abe'e'ö ndra'ugö! me ya'ugö zolohe Iraono Gizeraeli ba danö andrö, nifabu'ugu khöra fahölusa, ba ya'o zanolo ya'ugö.

 Sura goroisa andrö, ba nibe'e barö dawöla andrö 

IV. 24 Ba me no ahori itanö ba zura daroma li oroisa andrö fefu Moze,
25 ba ibe'e li ba nono Lewi andrö, sangosa'ö tawöla andrö, naha zura goroisa Yehowa, imane:

26 Mihalö zura goroisa andre ba mibe'e ba ngai dawöla naha zura goroisa Lowalangimi, Yehowa, ena'ö amaedola zi so ba mbörö ia ba khömi, ba da'ö.
27 Noa sa u'ila wanandrou ba fa'abe'e mbörö du'imö. He iada'e sa'ae, ba we'asogu na ba khömi, ba noa sa'ae te khömi niŵa'ö Yehowa; ba mendrua manö dania, na no mate ndra'o!

28 Mifalukha'ö khögu zalaŵa madomi fefu, awö gumandru khömi, ena'ö ufarongogö khöra daroma li andre ba ena'ö ukaoni si so ba mbörö ba khöra andrö mbanua si yaŵa ba tanö tou.
29 U'ila sa, na no mate ndra'o dania, ba mifakiko manö wolau, wondröi lala andrö, nituturugu khömi; ba göna dania ami famakao andrö, me solau si fatuwu khö Yehowa ami, wangandrö fönunia folau-laumi andrö.

30 Ba ahori ifarongogö ba Ndraono Gizeraeli fefu daroma li sinunö andre Moze, imane:

Faza 32

Sinunö Moze 

I. 1 Mifondrongondrongo, ya'ami banua si yaŵa, muhede sa'ae ndra'o, ba yamurongo tanö wehede mbewegu andre!

2 Ya hulö deu moroi yaŵa wamahaögu, yamowöi hulö namo wehedegu, ya si mane teu ba ndru'u danö, si mane böiböi ba mbulu ndru'u!
3 Töi Yehowa sa'ae ufarongogö: Mifosumange Lowalangida!
4 Gowe ia, so'ahonoa wolaunia; me no satulö lala andrö khönia fefu, Lowalangi si lö faröi ia, lö falimosa khönia, satulö tödö ba sadölö tödö ia!

5 Si lö sökhi nilaura khönia, si tenga ononia andrö, ba fangaila ira, nga'ötö si no tefuyu ba si no tekiko.
6 Hadia, si manö wamasulönimi [sisökhi] khö Yehowa, ya'ami niha sambö era-era ba si lö tödö? Hadia, tenga ya'ia namau, somböi ya'ugö mege? Tenga ya'ia zangasogö ya'ugö ba samataro ya'ugö?

7 Törö tödöu götö föna andrö, töngö-töngöni götö nga'ötö niha si no numalö! Sofu khö namau, ena'ö i'ombakha'ö khöu; ba zi no tohare huwa ba khömi sofu, ena'ö latunö khöu.
8 Me ibe'e tana ba niha danö Fondrege zalaŵa, me iföfö'ö nono niha, ba ifakhoi nola soi, dali wa'ato Ndraono Gizeraeli andrö.

9 Tana khö Yehowa sa mbanuania andrö, okhötania, si lö tebulö, nifakhoi khönia ma'uwu Yakobo.
10 Ba danö si mate isöndra, ba danö si mate sata'u ita, si lö niha-niha. Ba no irorogö, lö aefa-aefa hörönia khöra; no irorogö, nifondrorogö ono hörönia.
11 Si mane moyo same'awa ononia ba gazuni ba sanaha-nahae yaŵa nononia andrö, si manö wamologönia afinia, ihalö ira ba itaya afinia.

12 Ha Yehowa zolohe ya'ira ba lö awönia Lowalangi bö'ö.
13 Ba zalaŵa tanö ifatörö ira, ba bua danö ibe'e öra. Ba gara lasisiö ŵe ŵani ibe'e ba ba gowe lasisiö wanikha,
14 fabaya fanikha zusu zaŵi ba susu nambi, awö dawö nono mbiri-biri ba tawö mbiri-biri si matua. Saŵi Mbazana, si matua [ibe'e khöra], awö mbiri-biri si matua ba fondrege zi sökhi gandru, ba no mibadu nösi mbua nagu, timba nagu saukhu.

15 Ba atabö Yesuru andrö, ba fasifa — satabö ndra'ugö ba sesolo ba so'ösi! Ba i'erogö Lowalangi, somböi ya'ia mege, ba lö'ö sa'ae ba dödönia gowe andrö, fangorifinia.
16 La'andrö wönunia, börö Lowalangi bö'ö andrö, sogoro ita labe'e famaosi dödönia.
17 Labe'e gö mbekhu, si tenga Lowalangi, ö Lowalangi si lö larai mila mege; si bohou tumbu, sawena so, si tenga ni'ata'ufi ndra tuami mege.
18 Gowe andrö, so'ono ya'ugö mege, ba lö itörö tödöu, ba no olifu'ö Lowalangi andrö, sadono ya'ugö.

19 Ba i'ila Yehowa ba itibo'ö [mbanuania andrö], ba wönunia ba nononia matua ba ba nononia alawe andrö.
20 Imane: Da'ubalugö mbawagu khöra, da'ufaigi he wisa lua-lua dania khöra. Me no niha si tefuyu sibai tödö ira, iraono si lö falöfaröi.
21 No la'andrö wönugu, börö zi tenga Lowalangi andrö, no labaosi dödögu ba nadu faya andrö khöra, ba da'ube'e famasugi wönura niha si tenga niha, ba ube'e famaosi dödöra niha baero.
22 Humola sa'ae galitö wönugu, irugi zabakha mbanua tou feholania, i'a danö, fabaya sauri ba gulinia, ira'i daya-daya hili.
23 Da'uhawui ira famakao, uhori nono wana khögu, wolau khöra.

24 Ba na no afuo dania ira ba wa'olofo ba na no ariri ba wa'aukhu wökhö waba ba ba wökhö bö'ö, sabe'e sibai, ba ufatörö khöra nifö gutu ndru'u ba söfu gulö, ba danö tou.
25 Na baero, ba ahori ira ba mbawa zi'öli; ba na yomo, ba ba wa'ata'u, ono matua ba ono alawe ba iraono ba mbagi zusu ba si no tohare huwa.

26 Umane ena'ö: Da'uwuwusi misa ira, olifu niha bö'ö ira ube'e,
27 na lö ata'udo wa'abu dödögu ba zi fa'udu andrö, ma lö aboto ba dödö zamakao ya'ira andrö, ma lamane dödöra: Tangama zabölö, ba tenga Yehowa, zolau da'ö fefu.

28 Noa sa niha si lö famobawa lala ira, niha si lö bakha tödö.
29 Na satua-tua ira, ba aboto ba dödöra ena'ö, ba lafatou-tou ena'ö lua-lua, si so fönara.

30 Hana wa i'ila igohi zi hönö si ha samösa, ba hana wa moloi zi fulu ngahönö labe'e si darua, na lö ni'amawa gowera andrö ya'ira ba na lö niböhöli Yehowa ya'ira.
31 Gowera andrö, ba tenga sa si mane goweda; emalida zamaduhu'ö da'ö.

32 Ina ŵeŵe nagu khöra sa, ba ŵeŵe nagu Zodoma ba ba danö Gomora moroi khöra. Bua nagu khöra, ba langu, fa'afeto gawökhu wa'afeto mbua andrö.
33 Ilo naga nösi nagura andrö, ba söfu gulö, sata'u ita.

34 Hadia tenga no mube'e yaŵa da'ö yomo khögu, tenga ba mbate'e girö-girö khögu so ia, nifotandro?

35 Folombase mbaŵa wolau balö, baŵa wame'e sulö, na luo mangiwa gahera. Noa sa ahatö ia, mbaŵa wamakikora andrö, i'aliogö ia moroi sa nihonogöi khöra andrö.

36 I'ohe sa ba zatulö huhuo mbanuania Yehowa, ihakhösi tödö ngoni-ngoninia, na i'ila, no taya wa'abölö ba si lö boto nono matua, fabaya iraono.
37 Imane dania: Heza so iada'e Lowalangira andrö? gowe andrö, saŵatöra mege?
38 si manga dawö zumange andrö khöra mege, samadu agu sumange nibadu andrö khöra? Hana na maoso da'ö, ba wanolo ya'ami, ndramöi ba'a-ba'ami!
39 Ya'oroma sa'ae khömi wa ya'odo, ya'odo andre, awö wa lö Lowalangi bö'ö baerogu. Samunu niha ndra'o ba sangorifi göi, samesokho ba samedöhö göi, ba lö sangila mangefa'ö ba dangagu niha.

40 U'oro'ö sa'ae dangagu miyaŵa ba mbanua si yaŵa, ba umane: Sauri ndra'o, irugi zi lö aetu!
41 Na no udali zi'öligu andrö si takile, na ubabaya wanguhuku, ba ulau mbalögu ba zamakao ya'odo, ulau zulö ba zi fatiu tödö khögu!
42 Mabu do nono wana khögu ube'e ba i'a nösi niha si'öligu — do nibunu andrö ba do nira'u ba nagole högö zolohe emali andrö.
43 Misuno mbanuania, ya'ami niha baero, me no solau balö ndro ngoni-ngoninia ia, ilau mbalönia ba zamakao ya'ia ba isala'ö zi lö sökhi ba danö mbanuania.

 Famarou tödö zato 

II. 44 So Moze, ifarongogö ba zato daroma li sinunö andrö fefu, ya'ia ba Yosua, ono Nuni andrö.
45 Ba me no i'o'ozui ba Ndraono Gizeraeli fefu daroma li andrö Moze, ba imane khöra:

46 Mitanö ba dödömi daroma li andrö fefu, niŵa'ögu sibai khömi ma'ökhö, ena'ö miŵa'ö ba ndraonomi, ena'ö latöngöni, ba wolo'ö taroma li oroisa andrö fefu.
47 Tenga sa faya-faya da'ö khömi, balazi nosomi, ba da'ö sibai misöndra wa'anau noso ba danö andrö, ba zi möi ami miyefo Yoridano, ba wangokhögö ya'ia.

 Te'ombakha'ö khö Moze wa'amatenia dania 

III. 48 Ba me luo da'ö, ba humede Yehowa khö Moze, imane:

49 Ae miyaŵa ba hili Nebo andrö, famadoro hili Gabari, ba danö Ndraono Moabi, tanö ba gatumbukha, i'otarai Yerikho, ba faigi danö Gana'ana andrö, nibe'egu ba Ndraono Gizeraeli dania, khöra ba ba madoura dania.
50 Ba mate dania ndra'ugö ba hili andrö, ba zi möi'ö yaŵa, ba te'orudugö ndra'ugö khö ndra tuau, si mane ga'au A'aroni, si mate ba hili Hori mege, ba si no mu'orudugö khö ndra tuami,
51 börö me no mosala ami khögu, ba hunö Ndraono Gizeraeli, ba nidanö wasosota no andrö, ba Gadesi, ba danö si mate Sini, me lö nifosumangemi ya'odo, ni'amoni'ö andrö, bakha ba hunö Ndraono Gizeraeli.
52 Moroi yefo andre sa öfaigi danö, ba lö örugi danö andrö, nibe'egu ba Ndraono Gizeraeli dania.

Faza 33

Famahowu'ö Moze mado Ndraono Gizeraeli si felendrua ba fangonania 

1 Da'e wamahowu'ö Moze, enoni Lowalangi andrö, famahowu'önia Iraono Gizeraeli, me no ahatö wa'amatenia.

2 Imane: Ba Zina'i i'otarai mege Yehowa, moroi ba Ze'ira humaga ia khöra; moroi ba hili Warana ifohaga hagania andrö; i'otarai zi liwu [mala'ika], oroisa so'alitö khöra ba dangania kambölö.
3 Irorogö mbanuania, i'omasi'ö. Ba dangania so ni'amoni'ö andrö khönia, fefu; föna gaheu mudadao ira ba latema daroma limö.

4 No iŵa'ö khöda goroisa Moze, ondröita dania ba mbanua ma'uwu Yakobo.
5 Ba no razo Yesuru ia (Yehowa) me falukha zatua mbanua, me a'oi so mado Ndraono Gizeraeli.

6 Ya'auri mado Rubeno, böi mate, fa böi alö wa'ato niha khöra!
7 Ba da'e ba mado Yuda, imane: Fondrondrongo wangarö-ngarö mado Yuda, ya'ugö Yehowa, ba ohe mangawuli ira, ba niwara! Lau fasöndra tangau, fönara, ba tolo ira ba zamakao ya'ira andrö!

8 Ba ba mado Lewi, ba imane: "Tumimi" ba "urimi" andrö khöu, ba no ba niha sadöni tödö khöu, nitandraigömö andrö ba Masa no, si fasoso ndra'ugö no, ba nidanö ba Meriba andrö;
9 ba zanguma'ö khö ndra amania inania: Lö ni'ilagu ya'ira, si lö manehe talifusönia ba si lö ba dödö ononia. Lö'ö sa laböhöli niŵa'öu, ba lö aefa khöra goroisamö.

10 Lafahaö ma'uwu Yakobo ba hukumö andrö ba Iraono Gizeraeli ba nifakhoimö; lafa'ago'ö khöu hua zumange, ba labe'e ba naha wame'e sumange khöu zumange sa'oi so.
11 Fahowu'ö gölöra, ya'ugö Yehowa, ba sökhi na omasi ndra'ugö halöŵö dangara andrö! Rasa löwi-löwi nudura, awö löwi-löwi si fatiu tödö khöra, fa böi sa'ae maoso ira.

12 Ba ba mado Mbeniyami, ba imane: Omasiö Yehowa ira, khönia soso ira, lö hadia ia. Itimba zi lö sökhi khöra, lö mamalö-malö, ba gotalua mboto hili khöra ibe'e nahiania.

13 Ba ba mado Yosefo, ba imane: Nifahowu'ö Yehowa danöra, nifahowu'ö buala mbanua si yaŵa, fondrege zebua böli, namo andrö, ba boto nidanö, tou ba danö;
14 fondrege zebua böli, ni'asogö luo, ba fondrege zebua böli, si tumbu ba haga mbaŵa.
15 Fondrege zi sökhi ba hili andrö, si no arara, ba fondrege zebua böli ba hili-hili, si no götö-götö fa'ara.
16 Fondrege zebua böli ba danö, awö zi no fahöna khönia! Ba fa'ebua dödö zi so ba ngafu za'a-sa'a mao no, ba yatohare ba högö mado Yosefo, ba galizuzu zi no mufanaembu ba niwara andrö!
17 No tefasui lakhömi zi a'a nono zaŵi khönia, si matua, tandru göröbao ndru'u dandrunia, ibe'e fanandru tou soi niha fefu, irugi ba wondrege danö. Da'ö zi liwu mado Geferayi, ba da'ö ngahönö mado Manase!

18 Ba ba mado Zebuloni, ba imane: Omusoi'ö tödöu döröŵamö andrö, ya'ugö mado Zebuloni, ba ya'ugö, mado Isasari, ba ö'omusoi'ö tödöu nosemö andrö!
19 Lakaoni ba hili soi niha, ba labe'e zumange si ndruhu ba da'ö, lasisiö sa'ae zi no fahöna andrö ba nasi, fabaya girö-girö andrö, si no tobalu ene.

20 Ba ba mado Gado, ba imane: Ya'ahowu zamonaha mado Gado andrö! No mörö ira tou, si mane si alawe zingo, sanasawi ta'io ba alizuzu ira.
21 No ituyu khönia zi a'a [tanö], me no tohöna ba da'ö dana ba zalaŵa [mado]. Ba i'orudugö ia ba zalaŵara, wamatörö huku satulö andrö, khö Yehowa, ifatörö ba lala Yehowa Ndraono Gizeraeli.

22 Ba ba mado Dano, ba imane: Ono zingo mado Dano, moroi ba Mbazana ifanoka ia.

23 Ba ba mado Nafetali, ba imane: Mado Nafetali, ba ni'abusoi'ö fa'ebua dödö, ba no fahöna khöra howu-howu Yehowa, asi ba tanö tanö raya la'okhögö!

24 Ba ba mado Gaseri, ba imane: Ya ono fondrege nifahowu'ö mado Gaseri; ya ni'omasi'ö dalifusöra ira, ba ndramu'ungugö ba wanikha gahera!
25 Ya si'öli ba tola gödomi, ba böi alö wa'abölömi, götö wa'anou nosomi!

26 Lö Lowalangi si mane Lowalangi Yesuru andrö, sanörö banua si yaŵa ba wanolo ya'ugö, itörö lawuo, ba lakhöminia andrö.
27 Saŵatö Lowalangi andrö, si lö aetu; ba ba da'e tou, ba ta'ionia si lö tebulö. No itimba nemali fönau, ba no imane:

28 Hori! Ba no ahono Ndraono Gizeraeli, lö hadia ia, no tonia gumbu ma'uwu Yakobo, ba danö si no fahöna fakhe ba ösi nagu, ba moroi ba mbanua yaŵa khönia, ba mowöi namo.
29 Ya'ahowu ami, ya'ami Iraono Gizeraeli! Ha niha zi fagölö-gölö khömi? — Soi si möna, ibe'e Yehowa! Ya'ia mbaluse andrö, fangorifiu, ba no si'öliu göi ia, lakhömiu! Sangalulu khöu dania nemaliu, ba ötörö hili andrö khöra.

Faza 34

Fa'amate Moze ba fogo'o ya'ia 

I. 1 Ba möi miyaŵa ba hili Nebo Moze, i'oroi ndraso Ndraono Moabi andrö, isaŵa zuzu hili Wisiga, ba gamaudu Yerikho; ba da'ö i'oroma'ö khönia danö ma'asagörö Yehowa, tanö Gileadi ba irugi Dano,
2 ba tanö mado Nafetali ma'asagörö ba tanö mado Geferayi ba tanö mado Manase ba tanö mado Yuda ma'afefu, irege nasi tanö ba gekhula luo,
3 ba tanö tanö raya ba daso Yoridano, daso mbanua khorema andrö, Yerikho, irugi Zoara.

4 Ba imane khönia Yehowa: Da'ö danö andrö nifabu'ugu khö ndra Aberahamo, Iza'aki, Yakobo, si no möi ba hölu ndra'o khöra, wanguma'ö: Ba ma'uwumö dania ube'e ia. No i'ila höröu ube'e, ba lö'ö sa örugi!

5 Ba mate Moze, enoni Yehowa andrö, ba da'ö, ba danö Ndraono Moabi andrö, itörö niŵa'ö Yehowa,
6 ba iko'o ia ba ndraso ba danö Ndraono Moabi, ba gamaudu Mbeti-Weoro; ba lö sangila heza so lewatönia, irugi ma'ökhö andre.

7 Ba 120 fakhe Moze, me mate ia, lö sabözi hörönia ba lö salö wa'abe'enia.

8 Ba la'e'esi Moze Iraono Gizeraeli ba ndraso Ndraono Moabi andrö, tölu ngafulu wongi wa'ara, awena ahöwö mbongi wange'esi Moze andrö.

 Fangalinia Yosua. Fa'ebua Moze 

II. 9 Ba fahöna Geheha fa'atua-tua khö Yosua andrö, ono Nuni, me no itufa ia tangania Moze, ba lafondrondrongo linia Iraono Gizeraeli, la'o'ö goroisa andrö, nibe'e Yehowa khö Moze.

10 Ba lö'ö sa'ae maoso ba Ndraono Gizeraeli zama'ele'ö si mane Moze, ba zi fahuhuo Yehowa, si fa'ila bawa ira;
11 dali dandra andrö fefu ba ila-ila, nilaunia, nifatenge Yehowa ya'ia, ba danö Miserayi, khö Wara'o ba ba mbanuania fefu ba ba danönia ma'asagörö,
12 ba dali wa'abölönia andrö fefu, si tenga inötö, ba fa'abe'enia andrö, sata'u ita, ni'oroma'ö Moze, ba zanehe Ndraono Gizeraeli fefu.

YOSUA

Faza 1

I. Oroisa Lowalangi khö Yosua 

1 Ba me no mate Moze, enoni Yehowa andrö, ba imane Yehowa khö Yosua, ono Nuni, enoni Moze:

2 No mate genonigu Moze andrö, ba labu sa'ae, ötö Yoridano andrö, ya'ugö ba banua [gu] andrö fefu, misaŵa danö andrö, nibe'egu khöra, ba Ndraono Gizeraeli andrö.
3 Dozi nahia nihundragö gahemi, ba no ube'e khömi, itörö niŵa'ögu khö Moze.
4 I'otarai danö si mate ba hili Libano andrö, numalö ba nidanö sebua andrö, Farati, tanö Ndraono Kheti andrö, ma'afefu, ba irugi ba nasi sebua andrö, mafi ba gaekhula luo, ba tanömi dania.
5 Lö sabe'e moroi khöu, götö wa'anau nosou, si mane fanologu Moze, si manö göi wanologu ya'ugö, lö ubödado ba lö faröido khöu.
6 Ya'abölö ndra'ugö, abe'e'ö dödöu, öfaosa sa'ae dania tana ba niha andre danö nifabu'ugu fahölusa khö ndra tuara, ba wame'e khöra.
7 Ha fa abölö ndra'ugö ba fa abe'e dödöu, ba wamaigi folo'ö oroisa andrö fefu, niŵa'ö genonigu Moze andrö khöu. Böi hole'ö ndra'ugö, he ba gambölö ba he ba gabera, ena'ö mofozu wolaumö, gofu heza möi'ö
8 Böi aefa-aefa ba mbaweu nösi zura goroisa andrö ba öfatou-tou tödöu, bongi ma'ökhö, ena'ö ö'alui wolo'ö fefu hadia ia nitanö ba zura andrö, ba sökhi lua-lua wolaumö ba falukha'ö zalöfö.
9 Tenga no uŵa'ö khöu: Ya'abölö ndra'ugö, ya'abe'e dödöu? Böi ata'u ndra'ugö ba böi mangiwa dödöu, me si fao-fao khöu Yehowa, Lowalangiu, gofu heza ösaŵa.

 II. Oroisa Yosua ba zatua mbanua 

10 Ba ibe'e goroisa Yosua ba zatua mbanua, imane:
11 Mitöröi golombaseŵa, ba mimane ba zato: Mifaigi khömi nifatö'ö; tölu bongi tö, ba mi'ötö Yoridano andrö, ba we'amöi ba danö andrö ba ba wangokhögö nibe'e Yehowa, Lowalangimi, khömi, ba wangai ya'ia.

12 Ba ba mado Rubeno andrö ba ba mado Gado ba ba zi matonga mado Manase, ba imane Yosua:
13 Mitörö tödömi daroma li andrö, niŵa'ö genoni Yehowa, Moze, khömi, me imane: Ahono ami ibe'e Yehowa, Lowalangimi, ibe'e khömi danö andre.
14 Fo'omomi ba iraonomi ba urifömi andrö, ba akha toröi ba danö nibe'e Moze khömi, ba zi tambai Yoridano, tanö andre, ba ya'ami andrö, ba si möi miyefo, mifa'anö ami, föna dalifusömi, dozi sabölö, ba wanolo ya'ira,
15 irege ahono dalifusömi ibe'e Yehowa, si mane ya'ami, ba irege la'okhögö göi danö andrö, nibe'e Yehowa, Lowalangimi, khöra. Awena dania mangawuli ami ba danö tana khömi, ba khömi sa'ae, nibe'e genoni Lowalangi andrö, Moze, khömi ba zi tambai Yoridano, tanö ba gatumbukha luo.

16 Ba latema li Yosua, lamane: Fefu hadia ia, niŵa'ömö khöma, ba ma'o'ö, ba fefu gofu heza öfatenge ndra'aga, ba möiga.
17 Si mane sibai nifondrondrongoma khö Moze, si manö göi mafondrondrongo khöu; ha fa itolo'ö Yehowa, Lowalangiu, si mane fanolonia Moze andrö.
18 Dozi si lö edöna molo ö oroisamö ba si lö mamondrongo liu, fefu hadia ia niŵa'öu, ba nibunu. Hatö fa abölö ndra'ugö ba fa abe'e dödöu.

Faza 2

I. Tefatenge zamauze andrö ba mörö ira khö Rakhaba 

1 Ba darua ifatenga Yosua, ono Nuni andrö, niha, si möi mamauze, moroi ba Ziti, lö ifarongogö, ba imane: Mi'ae mifaigi danö andrö ba banua Yerikho! Ba möi ira ba larugi yomo khö zohorö, ira alawe, Rakhaba döi, ba mörö ira ba da'ö.

2 Ba te'ombakha'ö khö razo Yerikho, lamane: Hiza, no so niha, bongi, Iraono Gizeraeli, ba wamauze tanö.

3 Ba ifatenge khö Rakhaba razo Yerikho, imane khönia: Ohe tou niha andrö, si no möi khöu, baomou, me no ba wamauze tanö fefu möi ira.

4 Ba ihalö niha andrö si darua ira alawe andrö, ibini'ö, ba imane: Duhu, no möi khögu niha, ba lö u'ila, he moroi ira.
5 Ba me inötö lakusi mbawa göli, me bongi, ba möi baero niha andrö; lö u'ila, heza lasaŵa. Mita'i-ta'i migohi ira, ena'ö mikhamö!

6 Ba no i'ohe yaŵa ira ba dete nomo ba no ibini'ö barö döla daliö, nifa'anönia ba dete nomo yaŵa.

7 Ba lagohi ira banuara andrö, ba lala ba Yoridano, ba götöna andrö; ba lakusi mbawa göli, me no latörö solohi andrö.

 II. I'orifi zamauze andrö Rakhaba ba amabu'ula khönia 

8 Ba lö si mörö ira na, ba möi yaŵa ndra'alawe andrö ba dete nomo khöra.

9 Ba imane ba niha andrö: U'ila, wa no ibe'e khömi danö andre Yehowa, awö wa no ihawui ndra'aga fa'ata'uma ami, awö wa no atalö dödö niha ba danö fefu, ba khömi andrö.
10 Noa sa marongo, he wisa Yehowa wangogo'öisi asi zukhu andrö fönami, me aheta ami ba danö Miserayi, ba hadia nilaumi ba razo Ndraono Gamori andrö, si darua, yefo Yoridano, Sihona ba Ogi, nifakikomi.
11 Me marongo da'ö, ba atalö dödöma, ba samösa lö'ö sa'ae sabe'e tödö, ba khömi andrö, me no Lowalangi ba mbanua si yaŵa ba ba guli danö si tou Lowalangimi andrö, Yehowa.
12 Ba mi'ae ba hölu sa'ae khögu, ba khö Yehowa, wa mihakhösi tödö zoroiyomo namagu fefu, si mane fa'ahakhö dödögu ami, ba mibe'e khögu dandra, wa tenga si falimo ami.
13 Mi'orifi namagu ba inagu ba talifusögu matua ba talifusögu alawe, awö dozi zi faböbö khöra, böi mibe'e mate ndra'aga.

14 Ba lamane khönia niha andrö: Alakha aetu nosoma salahimi! Na lö mi'ombakha'ö we'amöima andre, ba lö zi lö mahakhösi tödö ndra'ugö, na ibe'e khöma danö andre Yehowa, lö malimo'ö.

15 Awena idada ira ba zandrela sinali, me no fasinga ba göli mbanua nomonia; ba dete göli so nahiania.
16 Ba imane khöra: Misaŵa hili, fa böi lakhamö ami solohi andrö, ba mibini'ö ami, ba da'ö tölu bongi, irege mangawuli zolohi andrö, ba awena dania mofanö ami.

17 Ba lamane khönia niha andrö: Ba aefa ndra'aga ba hölu andrö, ni'andröu khöma [na lö ö'o'ö niŵa'öma khöu].
18 Hiza, na marugi danö, ba ötaŵi zinali soyo andre ba zandrela, ba nidadamö ya'aga, ba ö'owuloi yomo khöu ndra amau inau ba ira talifusöu, awö zoroiyomo namau fefu.
19 Ba ha niha zanörö ora, we'amöi tou baolayama, ba bali-balinia nosonia ba lö horöma, ba dozi sorudu yomo khöu, ba ya'aga zolu'i noso, na so zombambaya ya'ira.
20 Ba na ö'ombakha'ö we'amöima andre, ba aefa göi ndra'aga ba hölu andrö, ni'andröu khöma.

21 Ba imane: Ya'itörö niŵa'ömi! Ba i'efa'ö ira, ba mofanö ira. Ba itaŵi ba zandrela zinali soyo andrö.

 III. Mangawuli khö Yosua zamauze andrö 

22 Ba mofanö ira, larugi hili ba la'iagö ba da'ö, tölu bongi, irege no mangawuli zolohi andrö; ba la'alui ira solohi, ma'asara lala andrö, ba lö lasöndra.
23 Ba mangawuli niha andrö, si darua, latueli hili, möi ira miyefo khö Yosua, ono Nuni, ba ladunö-dunö khönia fefu zi no falukha ira.
24 Ba lamane khö Yosua: No ibe'e ba dangada danö andrö ma'afefu Yehowa ba noa göi atalö dödö niha ba danö fefu ba khöda andre.

Faza 3

I. Iŵa'ö li Yosua ba wangötö Yoridano 

1 Ba ihulö wongi wemaoso Yosua, ba laheta ira ba Ziti ba larugi mbewe Yoridano, ya'ia ba Iraono Gizeraeli fefu, ba molombase ira ba da'ö, atö la'ötö.

2 Ba aefa tölu bongi, ba latörö golombaseŵa satua,
3 laŵa'ö li ba zato, lamane: Na mi'ila dawöla gamabu'ula li andrö khö Lowalangimi, Yehowa, ba ere andrö, ono Lewi, samabea ya'ia, ba milabu, miröi nahami ba mi'o'ö.
4 Ba böi mihatö'ö ami, mifo'otalua, mato dua ngahönö hela, nisu'a. Böi fadege ami khönia, ena'ö mi'ila lala nitörömi; tenga sa taŵa'ö, no mitörö lala da'ö menewi ba me dua wongi.
5 Ba imane Yosua ba zato: Mi'amoni, ilau sa'ae zahöli-höli dödö Yehowa, ba hunömi, mahemolu.

6 Ba iŵa'ö Yosua ba gere andrö, wanguma'ö: Mifabea dawöla gamabu'ula li ba mi'owaö-waö föna zato!

Ba la'ohe dawöla gamabu'ula li, mowaö-waö ira föna zato.

7 Ba imane Yehowa khö Yosua: Ma'ökhö andre ubörögö wangebua ya'ugö, nifaigi Ndraono Gizeraeli, ena'ö la'ila, wa utolo ndra'ugö; si mane fanologu Moze mege.
8 Ba be'e li sa'ae ba gere andrö, samabea tawöla gamabu'ula li, ömane: Na mirugi zinga nidanö Yoridano, ba mibadugö ami ba mbewe Yoridano.

9 Ba imane Yosua ba Ndraono Gizeraeli; Mi'aine, ba mifondrondrongo li Lowalangimi Yehowa.
10 Ba imane Yosua: Ba da'ö aboto ba dödömi so ba hunömi Lowalangi sauri, ba ifofanö fönami Ndrawa Gana'ana, Iraono Kheti ba Iraono Hewi ba Iraono Weresi ba Iraono Girigasi ba Iraono Gamori ba Iraono Yebusi.
11 Hiza, mowaö-waö fönami dawöla gamabu'ula li andrö khö Zo'aya tanö ma'afefu, ba wangötö Yoridano andrö.
12 Ba mitutuyu khömi niha, felendrua, ba mado Gizeraeli, samösa zambua mado.
13 Ba tobali dania, na tebato ba nidanö Yoridano gahe gere andrö, samabea tawöla gamabu'ula li andrö khö Yehowa, So'aya tanö ma'afefu, ba aetu nidanö Yoridano, idanö andrö, si otarai nulu, tebato ia, hulö mba'a-ba'a.

 II. La'ötö Yoridano 

14 Ba tobali me laröi nosera sato, ba wangötö Yoridano, awö gere andrö, samabea tawöla gamabu'ula li, sawaö-waö föna zato,
15 ba me larugi Yoridano samabea tawöla, me lahundragö zinga nidanö ere andrö samabe'a tawöla (ba no falawu fefu ngöfi Yoridano, götö mbaŵa wamasi),
16 ba tebato nidanö, si otarai nulu; ahono, hulö mba'a-ba'a, aröu sibai, ba ngai Gadamo, banua andrö ba zi tambai Zarata, ba soluaha miyöu ba zilua'asi ba zalo'o tanö, silua'asi sasi-asi andrö, ba aetu manö. Ba la'ötö sato, ba gamaudu Yerikho.
17 Ba la'iagö manö dalu Yoridano ere andrö samabea tawöla gamabu'ula li andrö, khö Yehowa, no otufo naha gahera; ba la'ötö Iraono Gizeraeli fefu, no otufo, irege no alua la'ötö Yoridano, dozi ira.

Faza 4

I. Tohu-tohu wangötö Yoridano 

1 Ba me no alua la'ötö Yoridano sato, ba imane Yehowa khö Yosua:
2 Mitutuyu niha ba zato, felendrua, samösa zambua mado,
3 ba miŵa'ö li khöra, mimane: Mihalö khömi gara, felendrua, ba da'e, ba dalu Yoridano, ba naha andrö, ba zi so gere andrö mege, ba mi'ohe miyefo ba mitou'ö tou ba golombaseŵa, ba zi mörö ami bongi.

4 Ba humede Yosua ba niha andrö si felendrua, nihonogöinia ba Ndraono Gizeraeli, samösa zambua mado,
5 ba imane khöra Yosua: Mi'ae miyefo, mi'owaö-waö föna dawöla gamabu'ula li khö Lowalangimi, Yehowa, ba dalu Yoridano, ba mihare'ö ba galisimi gara, sambua zamösa, ena'ö i'ohia'ö wa'oya mado Ndraono Gizeraeli, ena'ö tobali tandra ba khömi.
6 Na lasofu dania iraonomi, na lamane: Hadia guna gara andre?
7 Ba mimane khöra: Me no aetu nidanö Yoridano föna dawöla gamabu'ula li khö Yehowa; me lafatörö ba Yoridano, ba aetu nidanö Yoridano; ba tandra gara andre, fa böi olifu Ndraono Gizeraeli, irugi zi lö aetu.

8 Ba la'o'ö da'ö Iraono Gizeraeli, si mane niŵa'ö Yosua, lahalö gara, felendrua, ba dalu Yoridano, si mane niŵa'ö Yehowa khö Yosua, i'ohia'ö wa'oya mado Ndraono Gizeraeli; ba la'ohe miyefo ba golombaseŵa ba latou'ö tou ba da'ö.

9 Ba felendrua ifatanö'ö kara Yosua ba dalu Yoridano ba naha andrö, ba zi so gere andrö mege, samabea tawöla gamabu'ula li, ba lö tebulö ba da'ö, irege ma'ökhö andre.
10 Ba la'iagö dödö Yoridano ere andrö, samabea tawöla gamabu'ula li, irege no awai fefu ni'oroi'ö Yehowa, niŵa'ö ba zato, dali goroisa Moze andrö khö Yosua. Ba la'aliogö ira sato, we'amöi miyefo.
11 Ba me no dozi la'ötö sato, ba lafa'ötö göi dawöla gamabu'ula li khö Yehowa ere andrö, la'iagö föna zato.

12 Ba möi miyefo mado Rubeno ba mado Gado ba si matonga mado Manase andrö, nifa'oli föna Ndraono Gizeraeli, si mane niŵa'ö Moze khöra.
13 Mato öfa wulu ngahönö zabölö, sowaö-waö föna Yehowa, ba wanuwö ba ndraso ba Yerikho andrö.
14 Me luo da'ö i'ebua'ö Yosua Yehowa, föna Ndraono Gizeraeli fefu, ba la'ata'ufi ia, si mane fangata'ufira Moze mege, götö wa'anau nosonia.

15 Ba humede Yehowa khö Yosua, imane:
16 Ŵa'ö ba gere andrö, samabea tawöla gamabu'ula li, ndramöi miyaŵa moroi ba Yoridano.

17 Ba ibe'e li Yosua ba gere andrö, imane: Mi'ae miyaŵa moroi ba Yoridano!
18 Ba tobali, me möi miyaŵa gere andrö, samabea tawöla gamabu'ula li khö Yehowa, moroi ba dalu Yoridano, me lahundragö zabe'e tanö ahe gere andrö, ba mangawuli ba nahania nidanö Yoridano, moluaha, si mane menewi ba si mane me dua wongi, ilawui ngöfi fefu.

 II. Latanö gowe, tandra 

19 Ba möi miyaŵa, ira moroi ba Yoridano ba zi mewulu ba mbaŵa si föföna, ba molombase ba Giligala, ba nola, tanö ba gatumbukha luo i'otarai Yerikho.
20 Ba kara andrö si felendrua, ni'ohera moroi ba Yoridano, ba ifatanö'ö Yosua, ba Giligala.

21 Ba imane ba Ndraono Gizeraeli: Na lasofu dania khö namara iraonomi, na lamane: Hadia guna gara andre?
22 Ba mi'ombakha'ö ba ndraonomi, mimane: Tanö sabe'e lala Ndraono Gizeraeli, me latörö Yoridano andrö,
23 me no i'ogo'öisi nidanö Yoridano Lowalangimi, Yehowa, fönami, irege no mi'ötö, si mane folau Lowalangimi, Yehowa, ba nasi zukhu andrö, ni'ogo'öisinia fönama, irege no ma'ötö,
24 ena'ö aboto ba dödö niha ba guli danö fefu danga Yehowa andrö, he wisa wa'abölönia, ena'ö la'ata'ufi Lowalangira Yehowa, si lö mamalö-malö.

Faza 5

I. Fa'ata'u Ndrawa Gana'ana me so Ndraono Gizeraeli 

1 Ba tobali me larongo razo Ndraono Gamori fefu, yefo Yoridano, tanö ba nasi, ba razo Ndrawa Gana'ana, si hene asi wa no i'ogo'öisi Yehowa nidanö Yoridano föna Ndraono Gizeraeli, irege no la'ötö, ba atalö dödöra ba lö'ö sa'ae fa'abe'e dödö khöra, ba Ndraono Gizeraeli.

 II. Famoto Iraono Gizeraeli 

2 Ba me luo da'ö, ba imane Yehowa khö Yosua: Fazökhi khöu wörögi kara, ba fuli boto Ndraono Gizeraeli, zamuza tö.
3 Ba ifazökhi khönia wörögi kara Yosua, ba iboto Ndraono Gizeraeli ba gahe hili-hili Garolati.

4 Ba da'e mbörö, wa iboto ira Yosua: Fefu niha, saheta mege ba danö Miserayi, iramatua, fefu zabölö, ba no mate ba danö si mate andrö, ba lala, me la'otarai danö Miserayi.
5 Noa sa muboto, ira, dozi ira, saheta andrö. Ba dozi si tumbu ba danö si mate, ba lala, me la'otarai danö Miserayi, ba lö muboto.
6 Öfa wulu fakhe sa'ae mowaö-waö Ndraono Gizeraeli ba danö si mate andrö, irege no ahori fefu niha sabölö, saheta mege ba danö Miserayi, me lö lafondrondrongo li Yehowa; da'ö mbörö wa fahölu khöra Yehowa, lö tola la'ila danö andrö, si möi ba hölu Yehowa khö ndra tuara, ba wame'e khöda, tanö si falawu susu ba ŵe ŵani
7 Ba onora andrö, ba i'e'ebua, fangalira; da'ö niboto Yosua, me no si lö muboto; lö'ö sa muboto ba lala mege.
8 Ba me no ahori muboto ira ba la'iagö golombaseŵa, irege döhö wa'afökhö.

9 Ba imane Yehowa khö Yosua: Ma'ökhö andre no uheta khömi wa'aila andrö, si otarai danö Miserayi. Ba labe'e töi naha andrö Giligala (famagaölö), irugi ma'ökhö andre.

 III. Fasa. Ö ba danö 

10 Ba molombase Ndraono Gizeraeli ba Giligala ba lalau wasa andrö, ba zi mewele'öfa, ba ndraso ba Yerikho andrö.
11 Ba la'a mbua danö, me sara wongi aefa wasa, roti si lö mu'aisöni ba böra nifakoe, me luo da'ö.
12 Ba tebato "mana" andrö, me sara wongi aefa da'ö, me la'a mbua danö, ba lö'ö sa'ae "mana" ba Ndraono Gizeraeli, ba la'a mbua danö Gana'ana, ba ndröfi andrö.

 IV. Solohe sanuwö andrö, khö Yehowa 

13 Ba me so ba zinga Yerikho Yosua, ba ifaöga hörönia, ifakhölö ia, ba hiza niha ba gamaudunia, sara wöda, si no idöni, ba dangania. Ba i'ondrasi ia Yosua, imane khönia: Hadia, awöma ndra'ugö, ma awö nemalima?

14 Ba imane: Tenga, solohe sanuwö andrö, khö Yehowa, ndra'odo; awena si'ai sodo.

Ba ifalögu tou ia Yosua ba danö mangalulu ia khönia, imane khönia: Hadia niŵa'ö Dua khö genoninia?

15 Ba imane solohe sanuwö andrö, khö Yehowa, khö Yosua: Heta mbadagaheu ba gahemö, me no ni'amoni'ö naha andrö, ba zi so'ö. Ba i'o'ö da'ö Yosua.

Faza 6

I. Lasuwö Yerikho 

1 Ba no laduhö mbawa göli Yerikho, no mukusi föna Ndraono Gizeraeli, lö si möi baero ba lö si möi miyomo.

2 Ba imane Yehowa khö Yosua: Hiza, no ube'e ba dangau Yerikho andrö, fabaya razora, niha sabölö andrö.
3 Ba mihene göli mbanua, dozi sabölö, mifasui zamuza; önö ngaluo ölau zi manö.
4 Ba dafitu gere solohe torofe sebua li, fitu, föna dawöla gamabu'ula li. Ba na luo si fitu, ba mewitu mifasui mbanua ba ndramulau dorofe ere andrö.
5 Ba na lalau dorofe, na mirongo linia, ba ndramu'abölögö we'ao sato fefu, ba adudu göli mbanua ba ndramusawö sato, yamudölö ia zamösana.

6 Ba humede ba gere andrö Yosua, ono Nuni, imane khöra: Mifabea dawöla gamabu'ula li! ba dafitu gere solohe torofe sebua li fitu, föna dawöla gamabu'ula li khö Yehowa.

7 Ba lamane ba zato: Milabu, mifasui mbanua ba la'iagö föna dawöla gamabu'ula li khö Yehowa si no mangaro.

8 Ba me no ibe'e li ba zato Yosua, ba mangefa gere andrö, si dafitu, solohe torofe andrö, sebua li, si fitu, föna Yehowa, ba lalau dorofe, ba lafago'ö khöra dawöla gamabu'ula li khö Yehowa.
9 Ba mowaö-waö föna gere andrö, samoli torofe, zi no mangaro andrö, ba sato, ba la'o'ö dawöla gamabu'ula li ba lö la'etu'ö wolau torofe.
10 Ba no ibe'e li Yosua ba zato, no imane: Böi mi'ao, böi mifarongogö limi, sambua li böi aefa ba mbewemi, irugi luo uŵa'ö khömi: Mi'ao! awena dania mu'ao ami.

11 Ba lafatörö dawöla gamabu'ula li, lafasui mbanua zamuza, ba larugi golombaseŵa ba mörö ira ba da'ö.

12 Ba ihulö wongi wemaoso Yosua ba lafabea dawöla gamabu'ula li khö Yehowa ere andrö.
13 Ba ere andrö si dafitu, solohe torofe andrö sebua li, si fitu, föna dawöla gamabu'ula li khö Yehowa, ba fadoro lalau dorofe, ba mowaö-waö fönara si no mangaro andrö ba sato fefu, ba la'o'ö dawöla gamabu'ula li khö Yehowa ba lö aetu wolau torofe.

14 Ba mahemolu ö, ba lafuli lafasui mbanua, zamuza, ba mangawuli ira ba golombaseŵa. Ba önö ngaluo lalau zi manö.

 II. Atu'a ira ba Yerikho ba ladudugö 

15 Ba me luo si fitu, ba lahulö wongi wemaoso, me afusi wali, ba lafasui mbanua, si manö zui, mewitu; ha me luo da'ö wa mewitu lafasui mbanua.
16 Ba ba zi mewitu, me no lalau dorofe ere andrö, ba imane Yosua ba zato: Milau mu'ao, noa sa ibe'e ba dangami mbanua andre Yehowa!
17 Ba salakha mbanua andre, ya'ia ba si so bakha fefu, khö Yehowa; ha Rakhaba andrö, sohorö andrö, ni'orifi, ya'ia ba sorudu yomo khönia fefu; me no ibini'ö zinenge andrö, nifatengeda.
18 Ba böi mibabaya zalakha andrö, ma dania lö mi'amoni'ö, ma mihalö zalakha andrö ösa, ba mibali'ö salakha golombaseŵa Ndraono Gizeraeli ba mifobörö wa'atekiko.
19 Ba fefu wirö ba ana'a ba fefu wakake töla ba fakake si'öli, ba ni'amoni'ö khö Yehowa; ba girö-girö andrö khö Yehowa labe'e.

20 Ba mu'ao zato ba lalau dorofe. Ba tobali me larongo li dorofe sato, ba la'ebua'ö lira we'ao, ba adudu göli, ba lasawö göli sato, idölö manö ia zamösana, ba atu'a ira ba mbanua.
21 Ba lalakha'ö fefu zi so ba mbanua bakha, i'otarai ndramatua, numalö ba ndra'alawe, ba i'otarai nono matua, numalö ba zi no tohare huwa ba ba zaŵi ba ba mbiri-biri ba ba galide, la'ö'ötö föda.

22 Ba imane Yosua ba niha andrö, si darua, si möi no, ba wamauze tanö: Mi'ae ba nomo ndra'alawe andrö, sohorö andrö, ba mi'ohe tou ndra'alawe andrö, awö fefu dana khönia, si mane fahölusami khönia.

23 Ba möi nono matua andrö, samauze andrö, la'ohe tou Rakhaba andrö ba amania ba inania ba ira talifusönia, awö fefu zi so khönia, si samba omo ya'ira, la'ohe baero ba lafa'aso baero, föna golombaseŵa Ndraono Gizeraeli.
24 Ba banua andrö, ba latunu alitö, fabaya ösinia fefu; ha firö ba ana'a ba fakake töla ba fakake si'öli nibe'e ba naha girö-girö ba nomo Yehowa.
25 Ba Rakhaba andrö, sohorö andrö, ba soroiyomo namania fefu, awö fefu dana khönia, ba i'orifi Yosua. Ba ba Ndraono Gizeraeli so ia, irugi ma'ökhö andre, me no ibini'ö zinenge andrö, nifatenge Yosua, ba wamauze Yerikho andrö.

26 Ba i'ohe ira ba hölu Yosua, me luo da'ö imane: Ni'elifi khö Yehowa niha si maoso ba wanaru'ö banua andre, Yerikho andre! Ya mate nononia si a'a, na ibe'e tou doyo ba ononia si akhi, na ibe'e duhö-duhö mbawa göli!

27 Ba itolo Yosua Yehowa ba humöngö duriania ba danö ma'asagörö.

Faza 7

I. Fanagö Nakhano andrö 

1 Ba numalö danga Ndraono Gizeraeli ba zalakha andrö, ihalö zalakha Akhano, ono Kharimi ono Zabadi ono Zera, mado Yuda. Ba mofönu Yehowa ba Ndraono Gizeraeli.

 II. Lua-luania wa tebai lalaŵa mbanua Ga'i andrö 

2 Ba ifatenge niha Yosua, moroi ba Yerikho, ifatenge ba Ga'i, ba ngai Mbeti Avena, tanö ba gatumbukha luo i'otarai Mbetieli, imane khöra: Mi'ae misi yaŵa ba mifauzei danö.

Ba möi misi yaŵa niha andrö, ba wamauze tanö.
3 Ba lafuli ira khö Yosua, lamane khönia: Alakha lö ahori möi misi yaŵa niha! Na mato dua ngahönö, irege tölu ngahönö, zi möi misi yaŵa, ba wanuwö A'i andrö. Böi fakao zato fefu; lö'ö sa atoto ira.

4 Ba möi misi yaŵa ira, mato tölu ngahönö niha, ba te'ala ira labe'e banua Ga'i andrö.
5 Ba mato tölu ngafulu a önö labunu khöra banua Ga'i ba lagohi ira baero mbanua, irugi Zabari ba lalau khöra ba zanaere hili. Ba amaedola zangulu dödö zato, timba zi tobali idanö.

 III. Fangandrö Yosua ba fanema Lowalangi li 

6 Ba isika nukhania Yosua, ifalögu tou ia ba danö, föna dawöla gamabu'ula li khö Yehowa, irugi bongi, ya'ia ba satua ndraono Gizeraeli, lalau gawu-gawu ba högöra.

7 Ba imane Yosua: He So'aya, Yehowa, hadia wa no öfa'ötö ba Yoridano niha andre, ba wame'e ba danga Ndraono Gamori ya'aga, ba wamakiko ya'aga? Ena'ö na ahono dödöma mege ba na ma'iagö manö yefo Yoridano!
8 Fondrondrongo, So'aya! Hadia niŵa'ögu, me no labali'ö ira furi Iraono Gizeraeli, föna nemalira?
9 Ba larongo dania Dawa Gana'ana, dozi soi ba danö andre ba lafa'u'u ndra'aga ba lahori ba danö motöi ya'aga, ba he öwisa ba döimö andrö, sebua andrö?

10 Ba imane Yehowa khö Yosua: Faoso, hana wa no öfalögu tou ndra'ugö?
11 No mamazökhi horö Ndraono Gizeraeli, no lasawö gamakhoita andrö khögu, nifakhoigu khöra; noa sa lahalö zalakha andrö ösa; noa sa managö ba no labini'ö na; noa na'i labini'ö barö gama-gamara.
12 Ba tebai lalaŵa nemalira Iraono Gizeraeli; labali'ö ira furi föna nemalira, me no tobali salakha ira. Lö'ö sa'ae utolo ami, na lö miheta ba khömi zalakha andrö.
13 Faoso, famoni ira fefu, ömane: Mi'amoni, irege mahemolu! Imane sa Yehowa, Lowalangi Ndraono Gizeraeli: No so ba khömi zalakha, ya'ami Iraono Gizeraeli; tebai milaŵa nemalimi, irege no miheta ba khömi zalakha andrö.
14 Ba mi'ondrasi, si hulö wongi, sambu-sambua mado; ba mado andrö, si göna khö Yehowa, ba ndramu'ondrasi, sara-sara daha; ba si sara daha andrö, si göna khö Yehowa, ba la'ondrasi, samba-samba omo; ba si samba omo andrö, si göna khö Yehowa, ba la'ondrasi samö-samösa.
15 Ba si göna dania ba zalakha andrö, ba nitunu ba galitö, ya'ia ba si so khönia fefu, börö me no isawö nifakhoi Yehowa ba me no ifazökhi horö ba Ndraono Gizeraeli.

 IV. Teboka wanagö andrö ba tehuku Nakhano 

16 Ba ihulö wongi wemaoso Yosua, iŵa'ö la'ondrasi Iraono Gizeraeli, sambu-sambua mado, ba göna mado Yuda.
17 Ba iŵa'ö la'ondrasi daha mado Yuda, ba göna ma'uwu Zera. Ba iŵa'ö la'ondrasi ma'uwu Zera samö-samösa, ba göna Zabadi.
18 Ba iŵa'ö la'ondrasi si samba omo ya'ira, samö-samösa, ba göna Nakhano, ono Kharimi ono Zabadi ono Zera, mado Yuda.

19 Ba imane Yosua khö Nakhano: He onogu, fosumange Yehowa, Lowalangi Ndraono Gizeraeli, ba suno ia ba ombakha'ö khögu nilaumö, böi bini'ö khögu.

20 Ba itema li Yosua Akhano, imane: Si ndruhu, no ufazökhi horö khö Yehowa, Lowalangi Ndraono Gizeraeli, da'u'ombakha'ö zilalö dangagu:
21 No u'ila ba nihalöda andrö mbaru sebua, baru Zineara, si sökhi, ba firö, dua ngaotu ba rufia ba sambua wamakhai mbaru, ana'a, lima wulu rufia fanimba, ba terou dödögu, ba uhalö, ba hiza, no mubini'ö barö danö, ba dalu nose khögu, fabaya firö andrö.

22 Ba ifatenge zinenge Yosua, ba fagohi da'ö, lasaŵa nose, ba hiza, no mubini'ö ba nose khönia, fabaya firö andrö.
23 Ba lahalö ba da'ö baose ba la'ohe khö Yosua ba ba Ndraono Gizeraeli fefu, latou'ö tou föna Yehowa.

24 Ba ihalö Yosua Nakhano andrö, ma'uwu Zera, awö wirö andrö, awö mbaru, awö wamakhai mbaru andrö, ba ononia matua ba ononia alawe, fabaya saŵinia ba kalidenia, ba biri-birinia, ba osenia, awö fefu hadia ia zi so khönia; ba fao Ndraono Gizeraeli fefu; la'ohe miyaŵa ba ndraso Nakhori.

25 Ba imane Yosua: Ha lö atekiko ndra'aga öbe'e! Yamufakiko ndra'ugö Yehowa, ma'ökhö! Ba latebu kara ia Iraono Gizeraeli fefu ba latunu ira ba lahawui kara.
26 Ba oya la'owuloi kara, balu-balunia, irugi ma'ökhö andre.

Awena alö wönu Yehowa, sabölö-bölö. Andrö labe'e töi naha andrö ndraso Nakhori, irugi ma'ökhö andre.

Faza 8

I. Fa'onekhe Yosua ba mbanua Ga'i andrö 

1 Ba imane Yehowa khö Yosua: Böi ata'u ndra'ugö ba böi atalö dödöu. Ohe zabölö fefu ba labu, ae misi yaŵa ba Ga'i. Hiza, no ube'e ba dangau razo Ga'i andrö, awö mbanuania, awö danönia.
2 Ba ölau ba mbanua Ga'i ba khö razora nilaumö ba Yerikho ba khö razora; ba hadia nisöndrami khöra ba uriföra, ba hana na mihalö khömi. Ba öfatenge ösa, niha, samini'ö ya'ira ba gero mbanua.

3 Ba maoso Yosua, awö zabölö fefu, ba we'amöi misi yaŵa ba Ga'i. Ba itutuyu zi tölu ngafulu sabölö Yosua ba ifatenge, ba zi bongi.
4 Ba ibe'e li khöra, imane: Si tobini dania ami ba gero mbanua; böi aröu ami ba ngai mbanua ba si te'anö manö ami fefu.
5 Ba ya'odo, awö fefu zi fao khögu, ba mahatö'ö ndra'aga ba mbanua; ba na möi ira baero, si mane no, ba wangondrasi ya'aga, ba moloi ndra'aga.
6 Ba lagohi dania ndra'aga, irege no aefa ira ba mbanua mabe'e; lamane sa dania dödöra: moloi ira, si mane ba zi föföna mege.
7 Ba moloi manö ndra'aga. Ba so dania ami, moroi ba mbini-mbini andrö, ba atu'a ami ba mbanua mibe'e; Yehowa, Lowalangimi, zame'e ba dangami.
8 Ba na no atu'a ami mibe'e, ba migule'ö galitö ba mbanua andrö. Mi'o'ö niŵa'ö Yehowa. Hiza, no ube'e li khömi!

9 Ba i'efa'ö ira Yosua, ba lasaŵa mbini-mbini andrö, la'iagö gotaluara Mbetieli Ga'i, tanö ba gaekhula luo i'otarai Ga'i. Ba lö aefa Yosua ba zi möi manuwö, ba zi bongi andrö.

10 Ba ihulö wongi Yosua wamöfö'ö sanuwö, ba isaŵa misi yaŵa Ga'i, awö zatua Ndraono Gizeraeli, la'iagö föna zanuwö.
11 Ba dozi sabölö, awönia, ba fao misi yaŵa, lahatö'ö ira, larugi gamaudu mbanua, ba molombase ira tanö yöu, i'otarai Ga'i, daso ba gotaluara Ga'i.
12 Awena iföfö'ö niha, mato lima ngahönö, ba ifatenge ba mbini-mbini andrö, ba gotaluara Mbetieli Ga'i, tanö ba gaekhula luo, i'otarai mbanua.
13 Ba dozi sanuwö, sabölö fefu, yöu mbanua, awö zi so moroi furi, ba fafa'ese tanö ba gaekhula, i'otarai mbanua. Ba Yosua, ba isaŵa dalu ndraso, ba zi bongi andrö.

 II. Atu'a ira ba Ga'i. Ladudugö mbanua Iraono Gizeraeli 

14 Ba me i'ila da'ö razo Ga'i, ba la'aliogö banua Ga'i, lahulö wongi, wangondrasi Iraono Gizeraeli, ba wasöndrata ena'ö, razo awö zabölö khönia fefu ba naha nihonogöi, föna-föna zalo'o. Ba lö i'ila, wa no so zi tobini tanö ba gaekhula, i'otarai mbanua.
15 Ba labe'e ni'alani ira Yosua ba Iraono Gizeraeli fefu, moloi ira, lasaŵa danö si mate.
16 Ba la'oroi'ö fefu zi so yomo ba mbanua na, ba wolohi ya'ira, ba lagohi Yosua, ba aröu aefa ira ba mbanua.
17 Ba samösa lö si tosai ba Ga'i ba ba Mbetieli, si lö möi ba wolohi Iraono Gizeraeli, ba lö'ö sa mukusi mbawa göli mbanua furira, ba lagohi Ndraono Gizeraeli.

18 Ba imane Yehowa khö Yosua: Oro'ö doho, si so ba dangau, ba Ga'i andrö; ube'e sa'ae ba dangau! Ba i'oro'ö Yosua doho andrö si so ba dangania, ifaudugö Ga'i.

19 Ba la'aliogö ira si tobini andrö, laröi nahara, fulöi ira, me i'oro'ö danga Yosua, lasaŵa miyomo, atu'a ira; ba lada'i-da'i wogule'ö alitö.
20 Ba me labali'ö ira furi banua Ga'i no mege, ba la'ila miyaŵa zimbo mbanua andrö, ba atata dölara, tebai moloi ira, heza göi lasaŵa ena'ö. Ba si no moloi andrö, sanaŵa tanö si mate ba labali'ö ira furi ba zolohi andrö.

21 Ba la'ila ira Yosua ba Iraono Gizeraeli fefu wa no atu'a ba mbanua zi tobini andrö, awö zimbo mbanua miyaŵa, ba lafuli ira, ba fasöndra ba mbanua Ga'i andrö.

22 Ba lafaondragö ira si so yomo ba mbanua, tobali tolazi ira ba gotalua Ndraono Gizeraeli, so moroi föna ba so moroi furi. Ba la'ö'ötö tou, irege samösa lö si tosai, soloi ena'ö ba sauri.

23 Ba razo Ga'i andrö ba lara'u auri ba la'ohe khö Yosua.
24 Ba me no ahori labunu Iraono Gizeraeli mbanua Ga'i andrö, solohi ya'ira mege, baero ba mbenua, ba danö si mate, me no ahori mate ba mbawa zi'öli, irege samösa lö si tosai, ba mangawuli ba Ga'i Ndraono Gizeraeli fefu ba labunu zi so yomo ba mbanua.
25 Ba tobali felendrua ngahönö zi mate, me luo da'ö iramatua ba ira alawe, banua Ga'i andrö fefu.

26 Ba lö iböda dangania Yosua wangoro'ö toho no mege, irege no ahori tefakiko mbanua Ga'i andrö.
27 Ha uriföra ba hadia ia nisöndrara ba mbanua, ba lahalö khöra Iraono Gizeraeli, dali niŵa'ö Yehowa, oroisania khö Yosua.

28 Ba ifatunu'ö Ga'i Yosua, labali'ö adudula si lö mamalö-malö, tanö si mate, irugi ma'ökhö, andre.
29 Ba ifataŵi'ö ba döla geu razo Ga'i, irugi tanö owi. Ba me aekhu luo, ba iŵa'ö Yosua, laheta ba döla geu mbotonia, ba latibo'ö baero mbanua ba lahöna gara balu-balunia; irugi ma'ökhö andre.

 III. Naha wame'e sumange ba hili Gebala, famahowu'ö ba fangelifi 

30 Ba ifazökhi naha wame'e sumange Yosua khö Yehowa, Lowalangi Ndraono Gizeraeli, ba hili Gebala,
31 i'o'ö niŵa'ö genoni Yehowa andrö, Moze ba Ndraono Gizeraeli, nitanö ba zura goroisa andrö khö Moze: naha wame'e sumange kara si lö mutoto, si lö mufatörö fakake si'öli, ba labe'e zumange nitunu khö Yehowa, ba detenia ba lataba zumange fangorifi.
32 Ba isura ba da'ö ba dete gara goroisa Moze andrö, nisurania ba Ndraono Gizeraeli.

33 Ba dozi Iraono Gizeraeli ba satuara ba kumandru ba sanguhuku, ba no lafatambai dawöla gamabu'ula li, no fangai ba gere ono Lewi andrö, samabea tawöla gamabu'ula li khö Yehowa, he niha bö'ö, ba he madora, matonga tanö ba hili Garisi ba matonga tanö ba hili Gebala, la'o'ö niŵa'ö genoni Lowalangi andrö, Moze, föna, ba wamahowu'ö mado Gizeraeli.

34 Ba noa da'ö, ba ibaso [Yosua] fefu daroma li oroisa andrö, famahowu'ö ba fangelifi, dali sibai zi so ba zura goroisa andrö.
35 Sambua li lö'ö, niŵa'ö Moze, si lö ibaso Yosua ba Ndraono Gizeraeli fefu, sorudu, ba he ba ndra'alawe ba he ba ndraono ba he ba niha bö'ö, si no fao khöra.

Faza 9

I. Lafaböbö ira razo Ndrawa Gana'ana, ba wanimba Yosua 

1 Ba me larongo da'ö razo fefu, yefo Yoridano, ba hili ba ba zalo'o ba si hene asi sebua fefu irege tanö ba hili Libano, Dawa Kheti andrö ba Iraono Gamori ba Dawa Gana'ana ba Dawa Weresi ba Dawa Hewi ba Dawa Yebusi,
2 ba la'orudugö ira, ha sara dödö, ba wanimba Yosua ba Iraono Gizeraeli.

 II. Fa'onekhe mbanua Gibeona andrö; fawu'usa li khö Yosua 

3 Ba larongo banua Gibeona andrö hadia nilau Yosua ba Yerikho ba ba Ga'i.
4 Ba la'onekhe'ö göi, maoso ira, lafatö'ö göra ba lala, si'e satua labe'e ba hulu galidera, awö naha nagu satua, si no asika, niböbö.
5 Ba badagahe satua, si no mubalo labe'e ba gahera, la'onukha nukha satua ba fefu kue, nifatö'öra, ba no oköli, kiwo'ö sa'ae.
6 Ba möi ira khö Yosua ba golombaseŵa ba Giligala, ba lamane khönia ba ba Ndraono Gizeraeli: Ma'otarai danö saröu, ba datalau fawu'u li.

7 Ba lamane Iraono Gizeraeli ba Ndrawa Hewi andrö: Ma dania ba da'e khöda so mbanuada khömi, ba he mawisa fawu'u li khömi?

8 Ba lamane khö Yosua: Sawuyumö ndra'aga. Ba imane Yosua: Ha niha ami ba heza mi'otarai?
9 Ba lamane khönia: Tanö saröu sibai ma'otarai, ya'aga sawuyumö, börö duria Lowalangimö andrö, Yehowa; noa sa marongo duriania, he hadia ia fefu nilaunia ba danö Miserayi andrö,
10 ba he zui fefu nilaunia ba razo Ndraono Gamori andrö si darua, yefo Yoridano, Sihona, razo Hesibona ba Ogi, razo Mbazana ba Gasaroti.
11 Ba lamane khöma satuama ba banuama fefu: Mifaigi gömi ba lala ba mifaondragö ira, ba mimane khöra: Sawuyumi ndra'aga, ba milau fawu'u li khöma.
12 Ya'e kue andre khöma; aukhu na, me mafa'anö ba khöma, öma ba lala, me mofanöga we'amöi khömi, ba hiza, no oköli ba kiwo'ö.
13 Ba ya'e naha nagu khöma: bohou me mafo'ösi, ba iada'e, ba no atika; ba ya'e nukhama ba badagahema: no ahakhö sibai, börö wa'arama ba lala.

14 Ba lahalö göra andrö ösa Iraono Gizeraeli, ba lö lasofu mbawa Yehowa.
15 Ba ilau fahuwu khöra Yosua, fawu'u li ira, ba wangorifi ya'ira. Ba möi ba hölu khöra zatua mbanua.

 III. Teboka walimosa andrö; labe'e sawuyu mbanua Gibeona andrö 

16 Ba ha tölu bongi aefa fawu'u li ira, ba larongo wa sahatö ira, wa ba da'ö khöra so mbanuara.
17 Ba maoso Ndraono Gizeraeli, ba ha dua wongi, ba larugi mbanua khöra. Ba töi mbanuara andrö, ba Gibeona ba Kafira ba Be'eroti ba Kiriati Yeari.
18 Ba la'orifi ira Iraono Gizeraeli, me no möi ba hölu khöra zatua mbanua ba khö Yehowa, Lowalangi Ndraono Gizeraeli.

Ba mukökö-kökö zato fefu ba zatua andrö.

19 Ba lamane salaŵa fefu ba zato: No möi ba hölu ndra'aga khöra ba khö Yehowa, Lowalangi Ndraono Gizeraeli, andrö wa lö tola tababaya ira.
20 Talau khöra zane ba ta'orifi ira, fa böi göna fönu [Lowalangi] ita, me no möi ita ba hölu khöra.

21 Ba lamane khöra salaŵa: Ni'orifi ira. Ba tobali sangai eu ba sana'u idanö ira ba mbanua fefu, si mane niŵa'ö zalaŵa andrö khöra.

22 Ba ifahede'ö khöra Yosua, ba imane khöra: Hana wa milimo ndra'aga, wanguma'ö: Banua saröu ndra'aga, ba no ba da'e khöda mbanuami?
23 Andrö ya ni'elifi ami ba böi yamalö-malö wa sawuyu ami, sangai eu ba sana'u idanö ba nomo Lowalangigu!

24 Ba latema li Yosua, lamane: No te'ombakha'ö khöma, ya'aga sawuyumö, hadia niŵa'ö Lowalangiu Yehowa ba genoninia Moze andrö, wa edöna ibe'e khömi danö ma'afefu, awö wa edöna ihori fönami fefu niha ba danö. Ba ata'u sibai ndra'aga mibunuga; andrö wa mamanö.
25 Ba iya'e, ba ba dangau so ndra'aga; satulö dödöu ba somasi'ö, ba fatörö khöma.

26 Ba ilau khöra zi manö, i'efa'ö ira ba danga Ndraono Gizeraeli, fa böi labunu.
27 Ba ibali'ö sangai eu ba sana'u idanö ba mbanua fefu ba ba naha wame'e sumange khö Yehowa ira Yosua, me luo da'ö, irugi ma'ökhö andre, ba nahia nituyu Yehowa dania.

Faza 10

I. La'orudugö dalima ira razo Ndrawa Gana'ana ba wanuwö Gibeona 

1 Ba me irongo Adonisede, razo Yeruzalema, wa no atu'a ira ba Ga'i ibe'e Yosua, awö wa no ifakiko ira, wa no ilau ba Ga'i ba khö razora nilaunia ba Yerikho ba khö razora, awö wa no fawu'u li ira mbanua Gibeona Ndraono Gizeraeli, wa no lasaigö ira ba ngaira, ba ata'u sibai ira,
2 me no banua sebua Gibeona andrö, fondrege zebua ba danö; ebua moroi ba Ga'i, ba oi sabölö sibai mbanuara.

3 Ba ifatenge Adonisede andrö, razo Yeruzalema, zinenge khö Hohama, razo Heberona ba khö Wireamo, razo Yaramuti ba khö Yafia, razo Lakhisi ba khö Debiri, razo Negelona, imane khöra:
4 Mi'ae khögu ba mitolodo, ba wanuwö banua Gibeona andrö, me no atulö ira khö Yosua ba ba Ndraono Gizeraeli.

5 Ba la'orudugö ira razo Ndraono Gamori andrö, si dalima, ba so moroi sa: razo Yeruzalema ba razo Heberona ba razo Yaramuti ba razo Lakhasi, ba razo Negelona, awö zabölö khöra fefu; ba lafasui Gibeona, labörötaigö lasuwö.

 II. I'alani razo si dalima andrö Yosua ba zinga Gibeona 

6 Ba lafatenge khö Yosua ba golombaseŵa ba Giligala banua Gibeona, lamane khönia: Böi lulu zawuyumö; ta'i-ta'i miyaŵa khöma, orifiga, tologa; noa sa la'orudugö ira uduma dozi razo Ndraono Gamori andrö, si so ba hili.

7 Ba möi miyaŵa Yosua, moroi ba Giligala, awö zi möi fasuwö fefu, dozi sabölö.
8 Ba imane Yehowa khö Yosua: Böi ata'ufi ira, ube'e sa ba dangau ira; samösa lö ba khöra sabölö moroi khöu!

9 Ba irugi ira Yosua, lö mudöna-döna, me no sara wongi mowaö-waö ndra Yosua, la'oroi Giligala.

10 Ba humufa ira ibe'e Yehowa, föna Ndraono Gizeraeli, ba la'alani sibai ira, ba zinga Gibeona ba lagohi ira ba lala ba zanösö andrö ba Mbeti Horona, moloi labe'e, irugi ba Gaseka ba irugi Makeda.
11 Ba me no larugi zanue andrö ba Mbeti Horona, woloi föna Ndraono Gizeraeli, ba ihawui ira kara segebua Yehowa, moroi ba mbanua si yaŵa, irugi ba Gaseka, ba mate ira, ba ato zi mate ba deu kara andrö, moroi ba nibunu Ndraono Gizeraeli si'öli.

12 Me luo da'ö humede Yosua khö Yehowa, me ibe'e ba danga Ndraono Gizeraeli Ndraono Gamori andrö Yehowa; imane ba zanehe Ndraono Gizeraeli: "Batogö'ö, ya'ugö luo, ba Gibeona, ba ya'ugö baŵa, ba ndraso ba Nayalona!"

13 Ba ibadugö ia luo ba tebato wofanö mbaŵa, irege no lalau mbalöra Iraono Gizeraeli ba nemalira. Hadia, lö musura da'ö ba "zura zatulö" andrö? Ba tebato luo ba dalu lalania ba mbanua ba lö aösö ia aekhu, arakha ma'ö-ma'ökhö.

14 Ba sara lö luo si mane da'ö, he föna ö ba he furi ö, wa i'o'ö li niha Yehowa; Yehowa sa atö zi fasuwö, salahi Ndraono Gizeraeli.

15 Ba mangawuli ba golombaseŵa ba Giligala Yosua, awö Ndraono Gizeraeli fefu.

 III. Lafakiko razo andrö, si dalima 

16 Ba moloi razo andrö, si dalima, ba labini'ö ira ba dögi narö hili, ba zinga Makeda.
17 Ba te'ombakha'ö khö Yosua: No labini'ö ira ba dögi narö hili, ba zinga Makeda, razo andrö, si dalima.

18 Ba imane Yosua: Mifagaölö gara sebua ba mbawa dögi andrö, ba mifataro niha, ba ngai, ba wanaro.
19 Ba ya'ami, ba böi mibato, migohi nemalimi, mibubunu moroi furi, böi mifa'amöi miyomo ba mbanuara; noa sa atö ibe'e ba dangami ira Lowalangimi, Yehowa!

20 Ba me no alua latimba ira Yosua ba Iraono Gizeraeli, me no te'ala sibai labe'e, irege arakha ahori — si tosai na, ba no lakhamö mbanua saro —
21 ba mangawuli niha fefu khö Yosua, ba golombaseŵa, ba Makeda, lö hadia ia, si göna ira; ba lö'ö sa'ae si lö ata'u molaŵa Iraono Gizeraeli.

22 Ba imane Yosua: Mibokai mbawa dögi andrö ba mihalö khögu razo andrö, si dalima, bakha ba dögi.

23 Ba la'o'ö da'ö; la'ohe razo andrö, si dalima, ba dögi andrö: razo Yeruzalema ba razo Heberona ba razo Yaramuti ba razo Lakhisi ba razo Negelona.

24 Ba me no la'ohe khö Yosua razo andrö, ba ifakaoni'ö ndramatua Ndraono Gizeraeli fefu; ba imane ba zangoloi'ö sanuwö, si fao khönia mege: Mi'ae ba da'e ba mihundragö mbagi razo andre! Ba la'ondrasi, lahundragö mbagi.
25 Ba imane khöra Yosua: Böi mi'ata'ufi ba böi atalö dödömi! Mi'abe'e'ö dödö ba ya'abölö ami; si manö sa nifatörö Yehowa ba nemalimi fefu, nitimbami!

26 Aefa da'ö, ba ifabunu'ö ira Yosua ba me no labunu, ba ifataŵi'ö, lima nga'eu döla geu; ba manaŵa-naŵa ira ba döla geu andrö, irege tanö owi.
27 Ba me aekhu-aekhu luo, ba ifaheta'ö ba döla geu andrö Yosua; ba latibo'ö ba dögi narö hili andrö, ba nibini'öra ya'ira mege; ba lafagaölö gara segebua ba mbawa dögi andrö; irugi ma'ökhö andre.

 IV. Lahalö khöra danö Gana'ana tanö raya 

28 Ba me luo da'ö, ba atu'a göi ira ba Makeda ibe'e Yosua, lalaŵa bawa zi'öli, ba ilakha'ö razora Yosua, awö mbanua, awö niha fefu, si so ba mbanua bakha, samösa lö ibe'e moloi; ba khö razo Makeda ba ilau nilaunia khö razo Yerikho.

29 Aefa da'ö, ba iheta ia ba Makeda Yosua, awö Ndraono Gizeraeli fefu, lasaŵa Libena ba lasuwö mbanua Libena.
30 Ba ibe'e ba danga Ndraono Gizeraeli mbanua da'ö göi Yehowa, fabaya razora, lalaŵa bawa zi'öli, ahori labunu niha si so ba mbanua bakha, samösa lö labe'e moloi; ba khö razora, ba lalau nilaura khö razo Yerikho.

31 Aefa da'ö, ba iröi Libena Yosua, awö Ndraono Gizeraeli fefu, lasaŵa Lakhisi, lafasui ba lasuwö.
32 Ba ibe'e ba danga Ndraono Gizeraeli Lakhisi andrö Yehowa; mahemolu ö, ba atu'a ira, lalaŵa bawa zi'öli, ahori labunu niha ba mbanua, lafatörö si'aikö nifatöröra ba Libena.

33 Ba möi miyaŵa Horamo, razo Geseri, ba wanolo banua Lakhisi. Ba i'alani ia, fabaya sabölö andrö khönia Yosua, irege samösa lö falukha moloi, ya'ira andrö.

34 Aefa da'ö, ba iröi Lakhisi Yosua, awö Ndraono Gizeraeli fefu, lasaŵa Negelona andrö; lafasui ba lasuwö.
35 Ba atu'a ira, me luo da'ö, lalaŵa bawa zi'öli, labunu fefu niha ba mbanua, me luo da'ö; ifatörö si'aikö Yosua nifatörönia ba Lakhisi.

36 Aefa da'ö, ba iröi Negelona Yosua, awö Ndraono Gizeraeli fefu, lasaŵa Heberona ba lasuwö.
37 Atu'a ira ba lalaŵa bawa zi'öli, labunu razo, fabaya banua si fasui fefu, fefu niha, si so ba mbanua bakha, tobali samösa lö falukha moloi; ifatörö si'aikö Yosua nifatörönia ba Negelona: ilakha'ö mbanua, fabaya niha fefu, si so ba mbanua bakha.

38 Ba isaŵa Debira Yosua, awö Ndraono Gizeraeli fefu, ba lasuwö.
39 Te'ala labe'e, fabaya razo, ba banua si fasui, ba lalaŵa bawa zi'öli, lalakha'ö fefu niha ba mbanua, tobali samösa lö falukha moloi; nifatörö Yosua ba Heberona, ba ifatörö si'aikö ba Debira ba khö razora ba si mane nifatörönia ba Libena ba khö razora.

40 Si manö wangai Yosua khönia tanö ma'asagörö, hili ba tanö raya ba salo'o ba sanaere hili; ba razora fefu i'alani, tobali samösa lö falukha moloi, ba ilakha'ö fefu zauri, si mane niŵa'ö Yehowa, Lowalangi Ndraono Gizeraeli.
41 Ba te'ala ibe'e Yosua, i'otarai Gadesi Mbarenea, numalö ba Gasa ba tanö Gosena andrö ma'asagörö, irugi Gibeona.
42 I'osamuzaigö wolaŵa razo andrö fefu Yosua ba fangai khönia tanöra; Yehowa, Lowalangi Ndraono Gizeraeli sa'ae zanuwö, salahi Ndraono Gizeraeli.

43 Aefa da'ö, ba ifuli ia ba golombaseŵa ba Giligala Yosua, awö Ndraono Gizeraeli fefu.

Faza 11

I. Fanuwö Yosua Yabino andrö ba si fao khönia 

1 Ba me irongo da'ö Yabino, razo Hasora, ba ifatenge khö Yobabi, razo Madona ba khö razo Zimerono ba khö razo Nakhisafi,
2 ba ba razo yöu, ba zohili ba ba zalo'o, raya Gineroti, ba ndraso ba ba hili ba Dora ba mbewe nasi.
3 Dawa Gana'ana ba gatumbukha ba ba gaekhula, Iraono Gamori ba Dawa Kheti ba Dawa Weresi ba Dawa Yebusi ba hili ba Dawa Hewi, ba gahe hili Heremono ba danö Misefa.
4 Da'ö zi so moroi si yaŵa, awö zabölö khöra fefu, ato sibai, timba ngawua nene ba mbewe nasi, ba oya göi kudo ba kureta.

5 Ba mamagölö razo andrö fefu, so ira ba molombase ira ba zinga mbombo Meromo, ba wolau ba Ndraono Gizeraeli.

6 Ba imane Yehowa khö Yosua: Böi ata'ufi ira; na mane wa'alaŵa luo mahemolu, ba no tou ba danö so ira fefu, nibunu Ndraono Gizeraeli, ube'e; ni'eŵa gölu-ölu kudo khöra ba nitunu guretara.

7 Ba ikhamö ira Yosua, awö zabölö khönia fefu, lö mudöna-döna, ba zinga mbombo Meromo andrö, ba lahawui ira.
8 Ba ibe'e ira ba danga Ndraono Gizeraeli Yehowa ba te'ala labe'e, ba lagohi irugi Zidona, banua sebua andrö, ba irugi Misirefo Mayi ba irege ba ndraso ba Misefe, tanö ba gatumbukha, ba labunu tou, irege samösa lö tosai, soloi.

9 Ba ifatörö khöra Yosua, niŵa'ö Yehowa khönia: ifa'eŵa'ö gölu-ölu kudo khöra ba ifatunu'ö guretara.

 II. Atu'a ira ba Hasora ba lahalö khöra danö andrö ma'afefu 

10 Ba mangawuli Yosua, me luo da'ö ba atu'a ira ba Hasora, ba ifabunu'ö razora. Högö mbanua ba nöri andrö fefu föna Hasora andrö.
11 Ba labunu niha fefu, si so ba mbanua bakha, lalakha'ö, lö lasaigö zonoso; ba ifatunu'ö Hasora andrö Yosua.

12 Ba möi ba danga Yosua mbanua razo andrö fefu, fabaya razora fefu, ba ifabunu'ö, ilakha'ö, i'o'ö niŵa'ö genoni Lowalangi andrö, Moze.
13 Ba fefu mbanua nitaru'ö ba zuzu hili-hili ba lö latunu Iraono Gizeraeli, ha si'aikö Hasora andrö ifatunu'ö Yosua.
14 Ba hadia ia fefu nisöndrara ba mbanua andrö ba uriföra, ba lahalö khöra Iraono Gizeraeli; ba niha fefu, ba labunu, lahori, samösa lö la'orifi.

15 Si mane niŵa'ö Yehowa khö genoninia Moze, si manö mege niŵa'ö Moze khö Yosua; da'ö ifatörö Yosua; ma'ifu lö'ö si lö i'o'ö niŵa'ö Yehowa khö Moze.
16 Ba ihalö khönia danö andrö, ma'afefu, sohili andrö ba tanö raya, ma'afefu, ba tanö Gosena, ma'asagörö, ba daso andrö ba salo'ö ba hili Ndraono Gizeraeli andrö ba daso si faböbö ba da'ö,
17 i'otarai hili andrö si lö eu-eu, sanösö, mafi ba Ze'ira, irugi Mba'ali Gado ba ndraso ba gahe hili Libano, ba gahe hili Heremono; ba dozi razora, ba möi ba dangania, ba te'ala ibe'e, ibunu.

18 Ba ara i'anuwö'ö razo andrö fefu Yosua.
19 Ba sambua lö banua sangalulu ba Ndraono Gizeraeli, ha Dawa Hewi andrö, banua Gibeona; oi ba wanuwö möi khöra.

20 Moroi khö Yehowa sa, wa abe'e dödöra, ba wasöndrata ba Ndraono Gizeraeli, ena'ö tola lafakiko ira, lö fa'ahakhö dödö, ena'ö tola lahori, si mane niŵa'ö Yehowa khö Moze.

 III. Fangohori Iraono Genaki andrö 

21 Ba me luo da'ö, ba maoso Yosua, ba wangohori Iraono Genaki andrö ba hili, ba Heberona ba ba Debira ba ba Ganaba, ba hili Ndraono Yuda andrö ba ba hili Ndraono Gizeraeli, ma'afefu; ba ifakiko ira, fabaya banua khöra.
22 Lö nisaigö Iraono Genaki, ba danö Ndraono Gizeraeli, ha ba Gasa ba ba Gata ba ba Gasoto so zi tosai.
23 Ba ihalö khönia danö ma'afefu Yosua, itörö sibai niŵa'ö Yehowa khö Moze, ba ibe'e tana khö ba Ndraono Gizeraeli, dali wabaliŵara ba madora. Ba lö'ö sa'ae fanuwö ba danö, ahono.

Faza 12

I. Töi razo andrö nihori yefo Yoridano 

1 Ba da'e döi razo ba danö, nisuwö Ndraono Gizeraeli ba nihalöra tanö, yefo Yoridano, tanö ba gatumbukha luo, i'otarai mboto Garono, irugi hili Heremono ba he salo'o tanö fefu, tanö ba gatumbukha luo:

2 Sihona, razo Ndraono Gamori, banua Hesibona, si so barö mbawa tanö andrö, i'otarai Naroeri andrö ba mbewe Garono ba talu ndraso andrö ba si matonga Gileadi, irugi mboto Yaboko, ola Ndraono Gamori,
3 ba salo'o andrö, irugi mbaŵa Kineroti, tanö ba gatumbukha, ba irugi zilua'asi ba zalo'o, silua'asi nasio, tanö ba gatumbukha, tanö ba Mbeti Yesimoti ba tanö raya, ba gahe hili Wisiga.
4 Ba tanö Ogi andrö, razo Mbazana, si tosai sebua niha andrö, banua Gasaroti ba Ederai
5 si so barö mbawa hili Heremono ba Selekha ba tanö Mbazana ma'afefu, irege nola Ndrawa Gesuri ba ola Ndrawa Ma'akhati ba si matonga Gileadi, irugi nola khö Zihona andrö, razo Hesibona.

Moze andrö, enoni Lowalangi, awö Ndraono Gizeraeli zolaŵa ya'ira,
6 ba Moze andrö, enoni Lowalangi, zame'e tanö andrö tana ba mado Rubeno ba ba mado Gado ba ba zi matonga mado Manase.

 II. Töi razo ba zi ndruhu tanö Gana'ana 

7 Ba da'e döi razo nilaŵa Yosua ba Iraono Gizeraeli ba danö ba zi tambai Yoridano, tanö ba gaekhula luo, i'otarai Mba'ali Gado ba ndraso, ba gahe hili Libano, irugi hili andrö si lö eu-eu, so'anösöla ba Ze'ira, nibe'e Yosua tana ba mado Ndraono Gizeraeli, dali wabaliŵara,
8 ba hili ba ba ndraso ba ba salo'o ba ba zanaere ba ba danö si mate ba tanö raya: 

Dawa Kheti ba Iraono Gamori ba Dawa Gana'ana ba Dawa Weresi ba Dawa Hewi ba Dawa Yebusi:
9 Samösa razo Yerikho ba samösa razo Ga'i, ba ngai Mbetieli.
10 Ba samösa razo Yeruzalema ba samösa razo Heberona.
11 Ba samösa razo Yaramuti ba samösa razo Lakhisi.
12 Ba samösa razo Negelona ba samösa razo Gezeri.
13 Ba samösa razo Debira ba samösa razo Gederi.
14 Ba samösa razo Horama ba samösa razo Garadi.
15 Ba samösa razo Libena ba samösa razo Gadula.
16 Ba samösa razo Makeda ba samösa razo Mbetieli.
17 Ba samösa razo Dafua ba samösa razo Heferi.
18 Ba samösa razo Gafeka ba samösa razo Lasaro.
19 Ba samösa razo Madona ba samösa razo Hasora.
20 Ba samösa razo Zimerono Merono ba samösa razo Nakhizafi.
21 Ba samösa razo Da'anakhi ba samösa razo Megido.
22 Ba samösa razo Gedesi ba samösa razo Yokenea, ba gahe hili Garemeli.
23 Ba samösa razo Dora, banua Nafoti Dora, ba samösa razo niha baero andrö, ba Giligala.
24 Ba samöza razo Diresa.

Tölu ngafulu a sara razo fefu.

Faza 13

I. Iŵa'ö khö Yosua wamaosa tanö Yehowa 

1 Ba me no atua Yosua, me no numalö ndröfi khönia, ba imane Yehowa khönia:

Hiza, no atua ndra'ugö, no numalö ndröfiu, ba ebolo sibai na danö, si lö humalö.
2 Ba da'ö danö si tosai na, si lö muhalö: Tanö Ndrawa Wilisiti ma'afefu ba tanö Gesuri ma'asagörö.
3 I'otarai Zihora andrö, ola danö Miserayi, tanö ba gatumbukha luo, irugi nola Nekerona andrö, tanö yöu, ba tanö Ndrawa Gana'ana labe'e: salaŵa Wilisiti andrö si dalima, salaŵa Gasa ba salaŵa Gasoto ba salaŵa Gasekalo ba salaŵa Gata ba salaŵa Nekerona, awö Ndrawa Gawi andrö, tanö raya.
4 Tanö Ndrawa Gana'ana andrö, ma'asagörö, ba tanö Meara, tanö mbanua Zidona, irugi Gafeka, irugi nola Ndraono Gamori,
5 ba tanö mbanua Gebala andrö, ba hili Libano ma'afefu, tanö ba gatumbukha, i'otarai Mba'ali Gado, ba gahe hili Heremono, irugi tanö ba Hamata.
6 Dozi banua ba hili andrö, i'otarai hili Libano, irugi Misirefo Mayi, fefu mbanua Zidona, ba ya'odo zanimba föna ndraono Gizeraeli; faoso manö ba Ndraono Gizeraeli, lau dahö-dahö, tana khöra si lö tebulö ba nga'ötöra, si mane niŵa'ögu khöu.
7 Ba fosasi sa'ae danö andrö, tana khö, ba mado andrö si siŵa ba ba zi matonga mado Manase.

 II. Tana ba zi dombua mado a matonga yefo Yoridano 

8 Awö da'ö [awö zi matonga] latema mege dana khöra mado Rubeno ba mado Gado, me ifakhoi khöra Moze, yefo Yoridano, tanö ba gatumbukha, itörö nibe'e Moze, enoni Yehowa andrö, khöra.
9 I'otarai Garoeri andrö, ba mbewe Garono, mbanua andrö ba dalu ndraso, awö zalo'o andrö ma'afefu — Medeba ba Dibona —
10 awö fefu mbanua Zihona andrö, razo Ndraono Gamori, ba Hesibona, irugi nola Ndraono Gamoni,
11 ba Gileadi, awö danö Gesuri andrö ba tanö Ma'akhati, ba he hili Heremono, ma'afefu, ba tanö Mbazana ma'afefu,
12 irugi Zalekha, tanö Ogi andrö, razo Mbazana, ba Gasaroti ba ba Gederai. Si tosai sebua niha andrö da'ö, nilaŵa Moze ba nitimbania.
13 Ba banua Gesuri andrö ba banua Ma'akhati, ba lö latimba Iraono Gizeraeli, ba lö tebulö ba Ndraono Gizeraeli mbanua Gesuri, ba banua Ma'akhati ösa, irugi ma'ökhö andre.
14 Ha ba mado Lewi lö ibe'e dana khö; Yehowa, Lowalangi Ndraono Gizeraeli, dana khöra, si mane nifabu'unia khöra.

 III. Tana ba mado Rubeno 

15 Ba no ibe'e ba mado Rubeno Moze, i'ohia'ö wabaliŵara.
16 Ba tana khöra i'otarai Garoeri andrö, ba mbewe Garono, mbanua andrö ba dalu ndraso ba salo'o andrö fefu ba ngai Medeba.
17 Hesibona ba banua si raböbö khöra, ba salo'o tanö andrö, Dibona ba Bamoti Mba'ali ba Beti Mba'ali Meono,
18 ba Yasa ba Kedemoti ba Mefa'ata,
19 ba Kiriata'i ba Sibema ba Sereti Sahara, ba hili ba ba ndraso.
20 Ba Beti Weoro ba sanaere hili Wisiga ba Beti Yezimoti,
21 awö fefu mbanua ba salo'o ba he ma'asagörö danö Zihona andrö, razo Ndraono Gamori, ba Hesibona, nisuŵo Moze no, fabaya salaŵa Ndraono Midiano andrö: Ewi ba Rekema ba Suri ba Huri ba Reba, awö Zihona andrö, ba danö.
22 Ba he si faeta andrö, Bileamo, ono Mbeori, ba labunu Iraono Gizeraeli si'öli, awö danö bö'ö andrö nibunura.
23 Ba ola mado Rubeno zui, ba Yoridano, bewenia andrö. Da'ö dana ba wabaliŵa mado Rubeno andrö, banua andrö, awö halama soya khöra.

 IV. Tana ba mado Gado 

24 Ba no ibe'e ba mado Gado Moze i'ohia'ö wabaliŵara;
25 ba tana khöra, ba Ya'ezeri, awö mbanua Gileadi fefu ba matonga danö Ndraono Gamoni, irugi Garoeri andrö, tanö ba gatumbukha, i'otarai Raba.
26 Ba i'otarai Hesibona, irugi Ramata Misefe ba Betoni, ba i'otarai Mahana'i, irugi nola Debira.
27 Ba ba ndraso, ba Beti Harama ba Beti Nimera ba Sukhota ba Safona, si tosai banua Zihona andrö, razo Hesibona, ola Yoridano, irugi mbalö mbaŵa Kineroti, yefo Yoridano, tanö ba gatumbukha.
28 Da'ö dana ba mado Gado, balazi wabaliŵara, banua andrö, awö halama soya khöra.

 V. Tana ba zi matonga mado Manase 

29 Ba no ibe'e ba zi matonga mado Manase Moze, ba da'e dana ba zi matonga mado Manase andrö, balazi wabaliŵara:
30 Tanöra andrö, ba i'otarai Mahana'i ba te'u'u danö Mbazana ma'afefu, tanö Ogi andrö, razo Mbazana, ma'asagörö, awö fefu zi fahalama andrö khö Ya'iro, ba Mbazana, önö ngafulu banua.
31 Ba si matonga danö Gileadi ba Asaroti ba Ederai, banua sebua andrö ba danö Ogi ba Mbazana. Da'ö zi möi ba Ndraono Makhiro andrö, ono Manase, ba wabaliŵa zi matonga Ndraono Makhiro.
32 Da'ö danö nifaosa Moze, ba zalo'o tanö Moabi, yefo Yoridano, tanö ba gatumbakha, ba gamaudu Yerikho.
33 Ba ba mado lewi, ba lö ibe'e Moze dana khöra tanö; Yehowa, Lowalangi ndraono Gizeraeli, dana khöra, si mane nifabu'unia khöra.

Faza 14

I. Tefaosa danö Gana'ana, fadahö-dahö ira 

1 Da'ö nitema Ndraono Gizeraeli tana khöra, ba danö Gana'ana, nifaosa Geleazari ere andrö ba Yosua, ono Nuni, ba satua zalaŵa mado Ndraono Gizeraeli khöra.
2 Me lafaosa khöra, me fadahö-dahö, si mane niŵa'ö Yehowa, nifa'ema Moze, ba wame'e ba madora andrö si siŵa a matonga.
3 Ba ba zi dombua a matonga mado andrö, ba noa sa'ae ibe'e Moze dana khöra, yefo Yoridano. Ba ba mado Lewi, ba lö ibe'e dana khöra tanö, ba ngaira.
4 Me no dombua mado Ndraono Yosefo, Manase ba Eferayi. Andrö lö labe'e ba mado Lewi dana khö ba danö, ha banua, nahiara, ba benua, ba nikubaloi urifö, ba gama-gamara.
5 Si mane niŵa'ö Moze, si manö lafatörö Iraono Gizeraeli, ba lafaosa danö.

 II. Tana khö Galebi andrö 

6 Ba la'ondrasi Yosua ba Giligala, Iraono Yuda ba imane khönia Kalebi andrö, ono Yefune, ma'uwu Genasi andrö: Ö'ila niŵa'ö Yehowa khö Moze, enoni Lowalangi andrö, ba Gadesi Mbarenea, ba khögu andre ba ba khöu.
7 Öfa wulu fakhe ndra'o, me ifatenge ndra'odo Moze, enoni Yehowa andrö, moroi ba Gadesi Mbarenea, ba wamauze tanö, ba u'ombakha'ö khönia zi faduhu dödögu.
8 Ba talifusögu andrö, si möi awögu misi yaŵa, ba atalö dödö mbanuada labe'e, ba ya'odo, ba no u'o'ö sibai khö Lowalangigu, Yehowa.
9 Ba fahölu Moze, me luo da'ö, imane: Si ndruhu-ndruhu, khöu ba khö ma'uwumö danö andrö, nihundragö gaheu, tana khömi, si lö tebulö, irugi zi lö aetu, me no ö'o'ö sibai khö Lowalangiu, Yehowa!
10 Ba faigi iada'e, no i'orifi ndra'odo Yehowa, itörö niŵa'önia, si öfa wulu a lima fakhe andrö, i'otarai me iŵa'ö da'ö khö Moze Yehowa götö wangörö-ngörö Ndraono Gizeraeli ba danö si mate, ba tobali ŵalu ngafulu a lima fakhe ndra'odo iada'e.
11 Ba fa'abölögu na ma'ökhö, ba si mane me luo ifatenge ndra'o Moze; faoma wa'abe'e mbotogu, he me luo da'ö, ba he ma'ökhö andre, ba wasöndrata ena'ö ba ba wofanö-fanö heza möi.
12 Ba iada'e, ba tehe khögu hili andre, nitörö li Yehowa, me luo da'ö; noa sa örongo, me luo da'ö, wa so Ndraono Genaki ba da'ö, si so banua sebua ba saro. Te itolodo Yehowa, ba wanimba ya'ira, si mane niŵa'ö Yehowa.

13 Ba ifahowu'ö ia Yosua ba itehe khö Galebi andrö, ono Yefune, Heberona andrö, tana khönia, si lö tebulö mitou.
14 Ba tobali khö Galebi, ono Yefune, ma'uwu Genasi, Heborona andrö, tana khönia si lö tebulö, irugi ma'ökhö andre, börö me no i'o'ö sibai khö Yehowa, Lowalangi Ndraono Gizeraeli.
15 Ba töi Heberona andrö föna, ba Kiriati Garaba (banua Garaba); fondrege zabölö ba ndraono Genaki Garaba andrö. Ba lö'ö sa'ae fanuwö ba danö, no ahono.

Faza 15

I. Tana ba mado Yuda 

1 Ba tana ba Ndraono Yuda andrö ba wabaliŵara, ba tanö ba nola Ndraono Gedomo, miraya, tanö ba danö si mate Sini andrö, fondrege raya.
2 Ba olara tanö raya ba i'otarai mbalö zilua'asi, sadöni ia andrö miraya.
3 Ba tohu-tohunia irege raya hili Nakerabi, misa ba Zini ba misi yaŵa, miraya, i'otarai Kadesi Mbarenea, ba numalö ba Heserona ba miyaŵa ba Gadara, ba manalinga zi'u ba irugi Garaka,
4 ba numalö misa ba Gasemo ba irugi nidanö Miserayi andrö ba aetu ba mbewe nasi.
5 Da'ö nola tanö raya. Ba ola tanö ba gatumbukha ba silua'asi nasio, irugi luaha Yoridano. Ba ola miyöu, ba i'otarai mbalö zilua'asi, luaha Yoridano andrö.
6 Ba numalö misi yaŵa ba Mbeti Hogela ba misa, irugi yöu Mbeti Garaba ba miyaŵa, irege gowe Mbohani andrö, ma'uwu Rubeno.
7 Ba numalö miyaŵa ba Debira, i'otarai ndraso Akhori andrö, ba isaŵa miyöu Giligala, ba gamaudu hili Gadumi, raya mbombo andrö. Ba numalö ba gumbu luo andrö ba irugi gumbu Rogeli.
8 Ba numalö misi yaŵa ba ndraso khö Mbeni Hinomo, raya hili Ndraono Yebusi, ya'ia Yeruzalema andrö. Ba itohugö miyaŵa, ba zuzu hili andrö, tanö ba gatumbukha na ta'otarai ndraso khö Mbeni Hinomo ba mbalö zalo'o tanö Refa'i, tanö yöu.
9 Ba moroi ba zuzu hili andrö, ba numalö ba gumbu nidanö Nefetoa andrö, ba irugi mbanua andrö ba hili Geferona, ba manaköi ba Mba'ala, ya'ia Kiriati Ye'ari.
10 Ba moroi ba Mba'ala, ba isaŵa gaekhula luo, hili Ze'ira, ba itörö gahe hili Yeari, tanö yöu; ya'ia Gezalo, ba numalö misa ba Mbeti Zemesi ba misa ba Dimena.
11 Ba itohugö miyöu, irege hili Nekerona andrö ba manaköi ba Zikherona, numalö ba hili Mba'ala ba itohugö irege Yabeneli, ba tobali aetu ba mbewe nasi.
12 Ba ola tanö ba gaekhula luo, ba asi sebua, bewenia andrö. Da'ö nola Ndraono Yuda andrö, ba wabaliŵara, fasui.

 II. Tana khö Galebi ba khö Gotenieli 

13 Ba khö Galebi, ono Yefune andrö, ba ibe'e tana khö ba danö Ndraono Yuda andrö, dali niŵa'ö Yehowa khö Yosua, mbanua Garaba andrö, ama Genaki, ya'ia Heberona andrö.
14 Ba itimba ba da'ö Kalebi nono Genaki andrö, si datölu, Sezai ba Ahima ba Talamai, nga'ötö Genaki.
15 Ba moroi ba da'ö möi ia misi yaŵa, ba wanuwö banua Debira. Ba töi Debira andrö föna, ba Kiriati Zeferi.
16 Ba imane Kalebi: Na so zolaŵa Giriati Zeferi, na atu'a ia, ba ube'e khönia nonogu Akhesa.
17 Ba atu'a Gotenieli, ono Genasi, akhi Galebi, ba ibe'e dongania nononia Akhesa.
18 Ba me tehalö ia, ba ifarou Gotenieli, ba wangandrö benua, sagörö, khö namania. Möi ia tou moroi ba galide; ba imane khönia Kalebi: Hana?
19 Ba imane: Be'e khögu howu-howu! Noa sa'ae öbe'e ndra'o miraya, ba öbe'e göi khögu gumbu nidanö! Ba ibe'e khönia gumbu si yaŵa ba umbu si tou.

 III. Töi mbanua ba mado Yuda 

20 Da'ö dana ba Ndraono Yuda andrö, ba wabaliŵara.
21 Ba banua ba mbalö danö Ndraono Yuda andrö, ba nola Ndraono Gedomo, tanö raya, ba da'e döi: Kabize'eli ba Ederi ba Yagura,
22 ba Kina ba Dimona ba Adada,
23 ba Kedesi ba Hasora ba Yitenani,
24 ba Sifi ba Telemi ba Bealoti,
25 ba Hasara Hadata ba Kerioti Heserona, ya'ia Hasora,
26 ba Amana ba Sema ba Molada,
27 ba Hasara Gada ba Hesimona ba Beti Feleti,
28 ba Hasara Suali ba Beri Seba ba Bisiotia,
29 ba Ba'ala ba Iyima ba Esema,
30 ba Eletoladi ba Kesila ba Horama,
31 ba Sikelagi ba Madimana ba Sanasana,
32 ba Lebaoti ba Silihima ba A'ina ba Rimona — dua wulu a siŵa banua, awö zi fahalama khöra.
33 Ba ba ndraso, ba Esa'ola ba Sorea ba Asena,
34 ba Sanoa ba Eni Gani ba Tafua ba Enamo,
35 ba Yaramuti ba Adula ba Sokho ba Aseka,
36 ba Sa'ara'i ba Adita'i ba Gedera ba Gederota'i — feleöfa banua, awö zi fahalama khöra.
37 Ba Senana ba Hadasa ba Migidala Gado.
38 Ba Dileano ba Misefe ba Yokite'eli,
39 ba Lakhisi ba Bosakati ba Egelona,
40 ba Kabona ba Lamasi ba Kiteli,
41 ba Gederoti ba Beti Dagono ba Na'ama ba Makeda, — feleönö banua, awö zi fahalama khöra.
42 Ba Libena ba Eteri ba Asana,
43 ba Yifita ba Asena ba Nesibi,
44 ba Kegila ba Akhisibi ba Maresa, — siŵa banua, awö zi fahalama khöra.
45 Ba Ekerona, awö zi faböbö ba da'ö ba si fahalama khöra.
46 Fefu, i'otarai Nekerona, numalö ba mbewe nasi, ba ngai Gasoto, awö zi fahalama khöra.
47 Ba Asoto andrö ba si faböbö khöra ba si fahalama, ba Gasa, awö zi faböbö khöra, awö zi fahalama, irugi nidanö Miserayi andrö; ba ola nasi sebua andrö, bewenia.
48 Ba ba zohili, ba Samiri ba Yatiri ba Sokho,
49 ba Dana ba Kiriati Sana, ya'ia Debira andrö,
50 ba Anaba ba Esihemo ba Anima,
51 ba Gosena ba Holono ba Gilo — felezara banua, awö zi fahalama khöra.
52 Ba Araba ba Duma ba Eseano,
53 ba yanuma ba Beti Tafua, ba Afeka,
54 ba Humeta ba Kiriati Garaba, ya'ia Heberona andrö, ba Siora — siŵa banua, awö zi fahalama khöra.
55 Ba Ma'ona ba Karemeli ba Sifi ba Yuta,
56 ba Yezere'eli ba Yokedea ba Sanoa,
57 ba Ka'ino ba Gibea ba Timena —fulu banua, awö zi fahalama khöra.
58 Ba Halihula ba Betisuri ba Gedoro,
59 ba Ma'arata ba Beti Anota ba Eleteko, — önö banua, awö zi fahalama khöra.
60 Ba Kiriati Mba'ali, ya'ia Giriati Yeari, ba Raba — dombua banua, awö zi fahalama khöra.
61 Ba ba danö si mate, ba Beti Garaba ba Midini ba Sekhakha,
62 ba Nibesana ba Iri Hamelakhi ba Engedi, — önö banua, awö zi fahalama khöra.
63 Ba Iraono Yebusi andrö, banua, Yeruzalema, ba tebai latimba Iraono Yuda, ba tobali orudu ba Ndraono Yuda Ndraono Yebusi andrö ba Yeruzalema, irugi ma'ökhö andre.

Faza 16

 I. Tana ba ma'uwu Yosefo 

1 Ba latema dana khöra Iraono Yosefo, i'otarai Yoridano ba gamaudu Yerikho, tanö ba gatumbukha, i'otarai nidanö andrö ba Yerikho, tanö si mate andrö miyaŵa, i'otarai Yerikho, numalö ba hili Mbetieli andrö.
2 Ba i'otarai Mbetieli [ola andrö] isaŵa Lusi ba misa ba danö Gareki, ba Gataroti.
3 Ba isaŵa mitou ba gaekhula luo, ba danö Ndraono Yefeleti, irugi danö Mbeti Horona tou ba irege Geseri ba aetu ba mbewe nasi.
4 Da'ö nitema Ndraono Yosefo andrö, Manase ba Eferayi, tana khöra ba ndraono mitou.

 II. Tana ba mado Geferayi 

5 Ba da'e nola Ndraono Geferayi, ba wabaliŵara: Ola danöra tanö ba gatumbukha, ba Ateroti Adara, ba numalö ba Mbeti Horona yaŵa, ba itohugö irugi mbewe nasi.
6 Ba ola tanö yöu, ba Mikhemeta ba isaŵa tanö ba gatumbukha ba Da'anata Silo ba itörö zinga da'ö, tanö ba gatumbukha, i'otarai Yanoha.
7 Ba i'otarai Yanoha, ba numalö mitou ba Gataroti ba ba Na'arata ba faola ba danö Yerikho andrö ba aetu ba mbewe Yoridano.
8 Ba i'otarai Dafua, ba ituturu gaekhula luo, numalö ba mbombo Kana ba aetu ba mbewe nasi. Da'ö dana ba Ndraono Geferayi, ba wabaliŵara, si lö tebulö ba Ndraono mitou.
9 Ba banua andrö, ni'oniagö banua Ndraono Geferayi ba danö Ndraono Manase, banua andrö fefu, awö zi fahalama khöra.
10 Ba lö latimba Ndrawa Gana'ana ba Geseri. Ba tobali orudu ba Ndraono Geferayi Ndrawa Gana'ana, irugi ma'ökhö andre, ba tobali sangai halöŵö khöra.

Category:Wb/nia
Category:Wb/nia/Yosua
Category:Wb/nia/Sura Ni'amoni'ö
Category:Wb/nia/Amabu'ulali Siföföna
Category:Wb/nia/No mufareso

Faza 17

I. Tana ba zi matonga mado Manase 

1 Ba latema dana khöra mado Manase, me no si a'a ndraono Yosefo Manase andrö. Tana khö Makhiro, si a'a ndraono Manase, ama Gileadi, ba tanö Gileadi ba tanö Mbazana, me no sabölö ba wanuwö ia.
2 Ba dozi ma'uwu Manase, si tosai, ba latema dana khöra, balazi wabaliŵara: ma'uwu Gabiezeri ba ma'uwu Heleki ba ma'uwu Gazerieli ba ma'uwu Zekhema ba ma'uwu Heferi ba ma'uwu Zemida. Da'ö ndramatua, ma'uwu Manase, ono Yosefo, ba wabaliŵara.
3 Ba khö Zelofadi, ono Heferi ono Gileadi ono Makhiro ono Manase, ba lö ono matua, ha ono alawe; ba da'e döi nononia alawe: Mala ba Noa ba Hogela ba Milika ba Tirisa.
4 Ba möi ira khö Geleazari ere andrö ba khö Yosua, ono Nuni, ba ba zalaŵa andrö, lamane: No iŵa'ö Yehowa, labe'e dana khöma göi, ba ngai ndra talifusöma. Ba ibe'e khöra, dali goroisa Yehowa andrö, dana khöra, ba ngai ndra talifusö namara.
5 Tobali dafulu mo'urakha ba mado Manase, lö lai danö Gileadi ba tanö Mbazana, yefo Yoridano,
6 me latema göi dana khöra ma'uwu Manase ono alawe, ba ngai mi'uwunia ono matua. Ba tanö Gileadi andrö, ba tana ba zi tosai ma'uwu Manase.
7 Ba ola danö mado Manase, ba i'otarai danö Mado Gaseri, numalö ba Mikhimeta, tanö ba gatumbukha i'otarai Zikhema. Ba isaŵa gambölö ba mbanua Neni Dafua.
8 Tanö Dafua andrö, ba ba mado Manase ba banua Dafua, ba nola Manase, ba ba mado Geferayi.
9 Ba itohugö mitou ola, ba mbombo Kana, bewe nidanö tanö raya; banua da'ö, ba gotalua mbanua mado Manase, ba tana ba mado Geferayi. Ba i'ötö nidanö ola mado Manase, ihene mbewenia tanö yöu ba aetu ba mbewe nasi.
10 Tanö raya, ba ba mado Geferayi, ba tanö yöu, ba ba mado Manase, ba ola mbewe nasi. Ba tanö yöu, ba faola ba mado Gaseri, ba tanö ba gatumbukha, ba ba mado Isasari.
11 Ba ba danö mado Isasari ba ba danö mado Gaseri, ba banua Manase na Mbeti Zeana ba si fahalama khöra, ba Yibelea ba si fahalama khöra ba banua Dora ba si fahalama khöra ba banua Neni Dora ba si fahalama khöra ba banua Da'anakhi ba si fahalama khöra, ba si tölu hili banua Megido ba si fahalama khöra andrö.
12 Ba tebai latimba mbanua da'ö no mege mado Manase, ba tobali falukha Ndrawa Gana'ana lö tebulö ira ba danö da'ö.
13 Ba me itugu abölö Ndraono Gizeraeli, ba labe'e sangai halöŵöra Ndrawa Gana'ana andrö: ba lö alua latimba.

 II. Fekökö-kökö Ndraono Yosefo ba dana khöra andrö 

14 Ba humede Ndraono Yosefo andrö khö Yosua, lamane: Hana wa ha sambua mado motanö, ha sambua mado mo'urakha öbe'e khöma, ba no ato ndra'aga, me no ifahowu'ö ndra'aga Yehowa, irugi ma'ökhö andre?

15 Ba imane khöra Yosua: Na no ato ami, ba mi'ae miyaŵa ba hili ba zatua eu, molahoi khömi ba da'ö, ba danö Ndraono Weresi ba ba danö Ndrawa Refa'i, na ambö tanö khömi ba hili mado Geferayi!

16 Ba lamane Iraono Yosefo: Ambö tanöma hili andrö, ba no mokureta si'öli Ndrawa Gana'ana andrö fefu, ba ndraso andrö ba banua Mbeti Zeana, awö zi fahalama khöra ba ba ndraso Yezere'eli andrö.

17 Ba imane Yosua ba ma'uwu Yosefo andrö, mado Geferayi, ba ba mado Manase: Ato ami ba sabölö, böi ha sambua mado motanö khömi;
18 labe'e khömi zambua hili: na no satua eu, ba mi'obö, ba khömi göi zi faola ba da'ö. Mitimba sa'ae Ndrawa Gana'ana andrö, me no mokureta si'öli ira ba me no sabölö.

Faza 18

I. Lafa'anö nose gamabu'ula li ba Zilo. Famaosa tanö si tosai 

1 Ba owulo mbanua Ndraono Gizeraeli fefu, ba Zilo. Ba da'ö lafa'anö nose gamabu'ula li andrö, me no möi barö mbawara danö.
2 Ba fitu mado zi tosai Iraono Gizeraeli, ba zi lö mufaosa tanö na.

3 Ba imane Yosua ba Ndraono Gizeraeli: Ha wa'ara arörö manö ami, wa lö möi ami, ba wangai khömi tanö andrö, nibe'e Yehowa, Lowalangi ndra tuami, khömi?
4 Mi'ohe khögu niha, datölu zambua mado, ba da'ufatenge ira, ena'ö möi ira manöröi tanö, ena'ö labe'e ba zura he ndrege dana khöra, ba mangawuli ira khögu.
5 Ba ndramu'ofitu, wamaosa khöra. Ba mado Yuda dana khöra raya ba ba mado Yosefo dana khöra yöu, lö tebulö.
6 Ba ya'ami, na no mi'ofitu, ba mibe'e ba zura ba mi'ohe khögu ba da'e, ena'ö ulau dahö-dahö khömi ba da'e, föna Lowalangida Yehowa.
7 Ba mado Lewi sa, ba lö tana khöra tanö ba ngaimi; fa'a'ere andrö khö Yehowa dana khöra. Ba mado Gado andrö ba mado Rubeno ba si matonga mado Manase, ba no latema dana khöra yefo Yoridano, tanö ba gatumbukha, nihonogöi genoni Yehowa andrö, Moze, khöra.

8 Ba maoso ira, mofanö.

Ba ifobawa lala khöra Yosua, me mofanö ira, ba wame'e ba zura danö andrö, imane: Mi'ae'e, mitöröi danö, mibe'e ba zura ba mifuli ami khögu; ba ulau dania dahö-dahö khömi, föna Yehowa, ba da'e, ba Zilo.

9 Ba mofanö ira, latöröi danö, la'ofitu wame'e ba zura, lafaigi mbanua, ba lafuli ira khö Yosua ba golombaseŵa ba Zilo.

10 Ba ilau dahö-dahö khöra Yosua, föna Yehowa ba Zilo, ifaosa ba da'ö danö ba Ndraono Gizeraeli, dali wabaliŵara.

 II. Tana ba mado Mbeniyami 

11 Ba alua dahö-dahö ba mado Mbeniyami, ba wabaliŵara, ba tana khöra ba gotaluara mado Yuda mado Yosefo andrö.

12 Ba olara tanö yöu, ba i'otarai Yoridano, ba numalö miyaŵa ba mboto hili, yöu Yerikho, ba itohugö miyaŵa ba hili andrö, tanö ba gaekhula, ba numalö ba danö si mate andrö, ba Mbeti Awena.
13 Ba i'otarai da'ö, ba numalö ba Lusi, ihene danö raya mboto hili Lusi andrö, ya'ia Mbetieli andrö, ba numalö misi tou ba Gateroti Adara, ba hili andrö, raya Mbeti Horona tou.
14 Ba iköi'ö ia, ituturu misi tou, raya hili andrö, föna-föna Mbeti Horona, tanö raya, ba aetu tanö ba Giriati Mba'ali, ya'ia Giriati Yeari, banua Ndraono Yuda. Da'ö nola tanö ba gaekhula luo.

15 Ba ola tanö raya, ba i'otarai mbalö mbanua Giriati Yeari ba numalö misa, ituturu nasi, ba irugi gumbu nidanö Nefetoa andrö.
16 Ba numalö mitou ba mbalö hili andrö, ba ngai ndraso khö Mbeni Hinomo, tanö ba gatumbukha, yöu ndraso Refa'i. Ba isaŵa mitou ba ndraso khö Hinomo, raya mboto hili Ndrawa Yebusi andrö, ba itohugö mitou ba gumbu Rogeli.
17 Ba iköi'ö ia miyöu, isaŵa Neni Zemesi ba itohugö, irege Gelilota, ba gamaudu hili Gadumi. Ba numalö mitou ba gowe Mbohani andrö, ono Rubeno,
18 isaŵa mboto hili andrö ba gamaudu Garaba, tanö yöu, ba mitou ba Garaba.
19 Ba numalö misa, irugi yöu mboto hili Mbeti Hogela ba aetu ba mbalö zilua'asi nasio tanö yöu, ba luaha Yoridano. Da'ö nola tanö raya.

20 Ba tanö ba gatumbukha, ba Yoridano nola. Da'ö nola dana ba mado Mbeniyami, ba wabaliŵara.
21 Ba töi mbanua mado Mbeniyami, ba Yerikho ba Beti Hogela ba Emeki Kesisi,
22 ba Beti Garaba ba Semara'i ba Betieli,
23 ba Awimi ba Hafara ba Ofera,
24 ba Kefara Amoni ba Ofeni ba Geba — felendrua banua, awö zi fahalama khöra.
25 Ba Gibeona ba Rama ba Be'eroti
26 ba Misefe ba Kefira ba Mosa.
27 Ba Rekema ba Yirife'eli ba Tarala,
28 ba Sela ba Elefi ba banua ndraono Yebusi andrö, ya'ia Yeruzalema, ba Gibeati ba Kiriati — feleöfa banua, awö zi fahalama khöra. Da'ö dana ba mado Mbeniyami ba wabaliŵara.

Faza 19

I. Tana ba mado Zimeoni 

1 Ba dahö-dahö fanete si föföna andrö, ba tana ba mado Zimeoni, ba wabaliŵa Ndraono Zimeoni andrö. Ba tana khöra, ba te'u'u ba dana ba mado Yuda.
2 Tana khöra Mbereseba ba Saba ba Molada;
3 ba Hasara Zuala ba Bala ba Esema
4 ba Eli Dolada ba Betuli ba Horama,
5 ba Sikelagi, ba Beti Marakobo ba Hasara Zusa,
6 ba Beti Leba'oti ba Saruhe — feledölu banua, awö zi fahalama khöra.
7 Ba Eni Rimono ba Eteri ba Asana — öfa banua, awö zi fahalama khöra;
8 fabaya banua side-ide fefu, si tefasui banua sebua andrö no mege, irugi Mba'alati Mbe'eri ya'ia Rama raya. Da'ö dana ba mado Zimeoni ba wabaliŵara.
9 Ba no ba dana ba mado Yuda lahalö dana ba mado Zimeoni. Me no töra wa'ebolo ba mado Yuda, andrö wa labe'e ba Ndraono Zimeoni ösa khöra.

 II. Tana ba mado Zebuloni 

10 Ba dahö-dahö si tölu, ba tana ba mado Zebuloni, ba wabaliŵara, ba irugi ba Zaridi dana khöra andrö.
11 Ba tanö ba gaekhula, ba numalö miyaŵa nolara, ba Marela, itörö zinga Dabeseti ba bewe mbombo andrö, ba ngai Yokenea tanö ba gatumbukha.
12 Ba tanö ba gatumbukha luo, ba ituturu danö Gisiloti Dabora, i'otarai Zarida, ba itohugö ba Daberata ba miyaŵa ba Yafia.
13 Ba i'otarai da'ö, ba isaŵa ba gatumbukha luo Gata Heferi ba Eti Gasimi ba itohugö ba Rimona ba iköi'ö ia ba Nea.
14 Ba ifasui da'ö miyöu, ba Hanato, ba aetu ba ndraso Yefita Eli.
15 Katata ba Nahala ba Simerono ba Yidala ba Betilekhema, — felendrua banua, awö zi fahalama khöra.
16 Da'ö dana ba mado Zebuloni ba wabaliŵara: banua no mege, awö zi fahalama khöra.

 III. Tana ba mado Isasari 

17 Ba dahö-dahö si öfa, ba tana ba mado Isasari, ba wabaliŵara.
18 Tana khöra Yezere'eli ba Kesuloti ba Sunema,
19 ba Hafara'i ba Siona ba Anaharata
20 ba Rabiti ba Kisiona ba Ebesi,
21 ba Remeti ba Eni Gani ba Eni Hada ba Beti Wasesi,
22 ba ihene Dabora ola andrö ba Sahasima ba Beti Zemesi ba aetu ba Yoridano — feleönö banua, awö zi fahalama khöra.
23 Da'ö dana ba mado Isasari, ba wabaliŵara: banua andrö, awö zi fahalama khöra.

 IV. Tana ba mado Gaseri 

24 Ba dahö-dahö si lima, ba tana ba mado Gaseri, ba wabaliŵara.
25 Khöra Helikata ba Hali ba Beteni ba Akhisafi,
26 ba Alamelekhi ba Ameada ba Miseala, ba irugi hili Garemeli, tanö ba mbewe nasi, ba Sihora Libenati.
27 Ba isaŵa tanö ba gatumbukha Mbeti Dagono ola andrö, ihene danö mado Zebuloni ba daso Yefita Eli, yöu, ba Beti Emeki ba Negieli ba itohugö miyöu ba Gabula,
28 ba ba Geberono ba ba Rehobo ba ba Gamoni ba ba Kana ba irugi mbanua sebua andrö, Sidona.
29 Ba ifuli furi ba Rama, ba irugi mbanua saro andrö, Tiro; ba isaŵa Hosi, ba aetu ba mbewe nasi, tanö ba Nakhisibi.
30 Ba Ako ba Afeki ba Rehobo — dua wulu a rua banua, awö zi fahalama khöra.
31 Da'ö dana ba mado Gaseri, ba wabaliŵara: banua no mege, awö zi fahalama khöra.

 V. Tana ba mado Nafetali 

32 Ba dahö-dahö si önö, ba tana ba mado Nafetali, ba wabaliŵara.
33 Ba olara, ba i'otarai Helefi, manawa andrö ba zinga Za'anani, ba Adami Nekebi ba Yabine'eli, ba irugi Lakuma ba aetu ba Yoridano.
34 Ba isaŵa misi tou Gasinoti Dabora, ba itohugö ba Hukoko, ihene raya danö mado Zebuloni ba tanö mado Gaseri, tanö ba gaekhula; Yoridano tanö ba gatumbukha.
35 Ba banua saro Zidimi ba Seri ba Hamata ba Rakata ba Kinereti,
36 ba Adama ba Rama ba Hasora,
37 ba Kedesi ba Ederai ba Eni Hasora,
38 ba Yireono ba Migedali Eli ba Horema ba Beti Ganata ba Beti Zemesi — sambua ambö dua wulu banua, awö zi fahalama khöra.
39 Da'ö dana ba mado Nafetali, ba wabaliŵara: banua andrö, awö zi fahalama khöra.

 VI. Tana ba mado Dano 

40 Ba tana ba mado Dano ba wabaliŵara, ba dahö-dahö si fitu.
41 Ba tana khöra, ba Sorea ba Esa'ola ba Iri Zemesi,
42 ba Sa'alabi ba Ayalona ba Yitela,
43 ba Elono ba Timenata ba Ekerona,
44 ba Eliteke ba Gibetona ba Ba'alata,
45 ba Yehudi ba Bene Mbaraki ba Gata Rimona, ba Me Yarako ba Rakona,
46 fabaya tanö tanö ba Yafo.
47 Ba tetimba mado Dano andrö, lahalö danöra niha bö'ö. Ba maoso mado Dano, lasuwö Lasema lalaŵa bawa zi'öli ba lahalö nahiara mbanua andrö ba labe'e töi Lesema andrö Dano, töi wurugöra Dano andrö.
48 Da'ö dana ba mado Dano andrö, ba wabaliŵara: banua andrö, awö zi fahalama khöra.

 VII. Tana khö Yosua 

49 Ba me no awai lafaosa danö ma'asagörö, ba labe'e dana khö Yosua, ono Nuni, Iraono Gizeraeli, ba danöra andrö.
50 La'o'ö niŵa'ö Yehowa, latehe khönia mbanua andrö, ni'andrönia, Timenata Zera, ba hili mado Geferayi. Ba i'aro'ö mbanua andrö ba ibali'ö nahiania.
51 Da'ö dana khöra, nifaosa Geleazari ere andrö ba Yosua, ono Nuni ba satua mado Ndraono Gizeraeli andrö, ba Zilo, föna Yehowa, ba zinga mbawandruhö nose gamabu'ula li, nilau dahö-dahö. Ba tobali awai wamaosa tanö.

Faza 20

Fangohonogöi banua saŵatö, faoma fatambai Yoridano 

1 Ba humede Yehowa khö Yosua, imane:
2 Ömane ba Ndraono Gizeraeli: Mihonogöi mbanua saŵatö andrö, ni'oroi'ögu khö Moze, niŵa'ö khömi:
3 Ena'ö isaŵa da'ö na so zi no mamunu niha si tenga ni'odödögö, si lö mudöna-döna, ena'ö saŵatömi ba zolau balö.
4 Ba sanaŵa banua da'ö, ba yamu'iagö zinga mbawa göli mbanua ba yamu'ombakha'ö ba zatua mbanua andrö huhuonia ba ndramufa'amöi ia yomo khöra, ndramutehe khönia nahia, ba wangiagö da'ö khöra.
5 Ba na igohi ia solau balö, ba lö tola labe'e ba dangania zange'e andrö, me tenga ni'odödögö wamununia awönia, me tenga fatiusa mege mbörö.
6 Ba yamu'iagö mbanua andrö, irege no mu'ohe ia ba walukhata mbanua, ba wangetu'ö hukunia — irege mate gere sebua, ere sebua na luo da'ö. Awena dania tola mangawuli zange'e andrö ba mbanuara ba ba nomonia, ba mbanua ba zi otorai ia mege woloi.

7 Ba la'amoni'ö Gedesi ba Galilaia, ba hili mado Nafetali ba Sikhema ba hili mado Geferayi ba Kiriati Garaba, Heberona andrö, ba hili mado Yuda.
8 Ba yefo Yoridano, ba gamaudu Yerikho, tanö ba gatumbukha, lahonogöi Mbeseri ba danö si mate, ba zalo'o, banua mado Rubeno, ba Ramoti ba danö Gileadi, banua mado Gado, ba Golana, ba danö Mbazana, banua mado Manase.

9 Da'ö mbanua andrö, nihonogöi ba Ndraono Gizeraeli fefu ba ba niha bö'ö, si fatewu gana khöra, ena'ö ba da'ö lasaŵa dozi samunu niha, si lö mu'odödögö, ena'ö lö ibunu ira solau balö, lö mu'ohe ba walukhata mbanua.

Faza 21

I. Tana ba gere ba ba mado Lewi 

1 Ba la'ondrasi Geleazari ere andrö ba Yosua, ono Nuni, ba satua mado Ndraono Gizeraeli satua mado Lewi,
2 lamane khöra ba da'ö ba Zilo ba danö Gana'ana: No iŵa'ö Yehowa, nifa'ema Moze tebe'e khöma mbanua, nahiama, awö mbenua ba ngai, ba nikubaloi uriföma.

3 Ba labe'e ba mado Lewi Iraono Gizeraeli dana khöra ösa, mbanua andrö, awö mbenua ba ngai, ba nikubaloi uriföra, la'o'ö niŵa'ö Yehowa.

4 Ba alua dahö-dahö ba nga'ötö Gahati andrö; ba tebe'e ba ndraono Ga'aroni ere andrö, mado Lewi, ba feledölu banua, nilau dahö-dahö; banua mado Yuda ba banua mado Zimeoni ba banua mado Mbeniyami.
5 Ba ba ma'uwu Gahati tanöbö'ö, ba fulu banua, nilau dahö-dahö, banua wabaliŵa mado Geferayi ba banua mado Dano ba banua zi matonga mado Manase.
6 Ba ba ma'uwu Gereso, ba feledölu banua, nilau dahö-dahö, banua wabaliŵa mado Isasari ba banua mado Gaseri ba banua mado Nafetali ba banua zi matonga mado Manase ba Mbazana.
7 Ba ba wabaliŵa ma'uwu Merari, ba felendrua banua, banua mado Rubeno ba banua mado Gado ba banua mado Zebuloni.

8 Ba latehe ba mado Lewi andrö Iraono Gizeraeli mbanua no mege, fabaya benua ba ngai, dali dahö-dahö, la'o'ö ni'oroi'ö Yehowa khö Moze.

 II. Töi mbanua gere 

9 Ba latehe mbanua mado Yuda andrö ba banua mado Zimeoni andrö, nitötöi töi.
10 Ba tetehe ba ndraono Ga'aroni, nga'ötö Gahati, ono Lewi, khöra sa dahö-dahö si föföna.
11 Latehe khöra mbanua Garaba andrö, ama Genoki, ya'ia Heberona, ba hili mado Yuda, awö mbenua si tefasui ya'ia.
12 Ba naha zinanö ba ngai mbanua, awö halama, si faböbö khönia, ba labe'e khö Galebi, ono Yefune, tana khönia, si lö tebulö.
13 Ba ba ma'uwu Ga'aroni, ere andrö, ba latehe mbanua saŵatö zange'e andrö, Heberona andrö, fabaya benua ba ngai ba Libena, fabaya benua,
14 ba Yatiro, fabaya benua ba Esemoa, fabaya benua,
15 ba Holona, fabaya benua, ba Debira, fabaya benua,
16 ba Asana, fabaya benua, ba Yuta, fabaya benua, ba Beti Zemesi, fabaya benua — siŵa banua, banua mado no mege, si dombua.
17 Ba banua mado Mbeniyami: Gibeona, fabaya benua ba ngai, ba Geba, fabaya benua,
18 ba Anatoti, fabaya benua, ba Alamo, fabaya benua — öfa banua.
19 Tobali tetehe ba ma'uwu Ga'aroni, ere andrö, ba feledölu banua fefu, fabaya benua ba ngai.

 III. Banua ndraono Gahati 

20 Ba ba wabaliŵa ma'uwu Gahati, mado Lewi, ba zi tosai nga'ötö Gahati, ba si göna ba dahö-dahö khöra, ba banua mado Geferayi.
21 Latehe khöra mbanua saŵatö zange'e andrö, Sikhema, fabaya benua ba ngai, ba hili mado Geferayi ba Geseri, fabaya benua,
22 ba Kibisa'i, fabaya benua, ba Beti Horona, fabaya benua — öfa banua.
23 Ba banua mado Dano: Eliteke, fabaya benua, ba Gibetona, fabaya benua,
24 ba Ayalona, fabaya benua, ba Gata Rimono, fabaya benua — öfa banua.
25 Ba banua zi matonga mado Manase: Ta'anakhe, fabaya benua, ba Yibelea, fabaya benua — dombua banua.
26 Tobali tetehe ba wabaliŵa ma'uwu Gahati, si tosai andrö, ba fulu banua fefu, fabaya benua ba ngai.

 IV. Banua ndraono Gereso 

27 Ba ba ma'uwu Gereso andrö, fabaliŵa mado Lewi, ba dombua tetehe banua zi matonga mado Manase: banua saŵatö zange'e andrö, Golana ba Mbazana, fabaya benua, ba Be'eseri, fabaya benua.
28 Ba banua mado Isasari: Kisiona, fabaya benua, ba Daberata, fabaya benua,
29 ba Yaramuta, fabaya benua, ba Eni Gani, fabaya benua — öfa banua.
30 Ba banua mado Gaseri: Mizeali, fabaya benua, ba Abedono, fabaya benua.
31 Ba Helikata, fabaya benua ba Rehobo, fabaya banua — öfa banua.
32 Ba banua mado Nafetali: banua saŵatö zange'e andrö, Kedesi ba Galilaia, fabaya benua, ba Hamoti Dora, fabaya benua ba Karatana fabaya benua — tölu banua.
33 Tobali tetehe ba wabaliŵa ma'uwu Gereso andrö feledölu banua, fabaya benua ba ngai.

 V. Banua ndraono Merari 

34 Ba ba wabaliŵa ma'uwu Merari andrö, si tosai mado Lewi, ba tetehe, banua mado Zebuloni, Yokenea, fabaya benua, ba Karata, fabaya benua,
35 ba Dimena, fabaya benua, ba Nahalala, fabaya benua — öfa banua.
36 Ba banua mado Rubeno: banua saŵatö zange'e andrö, Beseri andrö, ba danö si mate, fabaya benua, ba Yasa, fabaya benua.
37 Ba Kedemoti, fabaya benua, ba Mefa'ata, fabaya benua — öfa banua.
38 Ba banua mado Gado: banua saŵatö zange'e andrö, Ramoti ba danö Gileadi, fabaya benua, ba Mahana'i, fabaya benua,
39 ba Hesibona, fabaya benua, ba Ya'ezeri, fabaya benua — öfa banua fefu.
40 Tobali tetehe ba wabaliŵa ma'uwu Merari andrö, si tosai fabaliŵa mado Lewi, felendrua banua fefu, tana khöra, nilau dahö-dahö.
41 Ba banua mado Lewi andrö, ba no öfa wulu a ŵalu, fabaya benua, si te'u'u ba dana Ndraono Gizeraeli [bö'ö].
42 Ba banua no mege, ba sambu-sambua banua, fabaya benua, si tefasui ya'ia; dozi banua no mege, ba si manö.

 VI. Fangasiwai wangai tanö Gana'ana 

43 Ba ibe'e ba danga Ndraono Gizeraeli danö ma'asagörö Yehowa, si no fahölu ia khö ndra tuara, ba wame'e khöra; ba lahalö khöra ba mowanua ira ba da'ö.
44 Ba tefasui danöra, ba ahono ibe'e Yehowa, itörö nifabu'unia, khö ndra tuara, fahölusa. Lö si lö te'ala khöra emalira; ibe'e ba dangara nemalira fefu Yehowa.
45 Sambua lö aekhu ba danö taroma li si sökhi andrö, niŵa'ö Yehowa ba ma'uwu Gizeraeli; ahori itörö.

Faza 22

I. Ifofanö zi dombua mado a matonga andrö Yosua 

1 Me luo da'ö ifakaoni'ö Yosua mado Rubeno ba mado Gado ba si matonga mado Manase,
2 ba imane khöra: No mi'ö'ö fefu niŵa'ö genoni Yehowa andrö, Moze, khömi ba no mifondrondrongo ligu, fefu hadia ia niŵa'ögu khömi.
3 Lö si faröi ami ba dalifusömi, götö wa'ara andrö, irugi ma'ökhö andre, ba no mi'o'ö goroisa Lowalangimi, Yehowa, lö si fahole.
4 Ba no falukha wa'ahono dalifusömi, ibe'e Lowalangimi, Yehowa, itörö nifabu'unia khöra; ba mifuli sa'ae ami khömi, ba danö tana khömi, nitehe genoni Yehowa andrö, Moze, khömi, yefo Yoridano.
5 Ba böi olifu ami, yamoroi si'aikö ba dödömi wolo'ö oroisa andrö nibe'e genoni Yehowa andrö, Moze, khömi ba amakhoitania, fa mi'omasi'ö Lowalangi, Yehowa, fa böi mamalö-malö wanörömi lala andrö khönia, fa mi'o'ö goroisania, fa molemba ami khönia, fa mihorigö dödömi ba era-erami, we'amöi enoninia!

6 Ba i'efa'ö ira Yosua, ifahowu'ö ba ifofanö, ba lafuli ira khöra.

7 Ba ba zi matonga mado Manase ba no ituturu Moze danö Mbazana; ba ba zi matonga, ba no ituturu Yosua ba ngai dalifusöra ba zi tambai Yoridano, tanö ba gaekhula.

Ba me ifofanö ira khöra Yosua, me no ifahowu'ö ira,
8 ba lafuli ira khöra; no oya khöra girö-girö, oya sibai gurifö ba firö ba ana'a ba töla ba si'öli ba no fahöna nukha, ba lafaosa, labe'e ba dalifusöra ösa, nihalöra ba nemalira andrö.

 II. Lafa'anö naha wame'e sumange ba mbewe Yoridano 

9 Tobali lafuli ira mado Rubeno ba mado Gado ba si matonga mado Manase, laröi Ndraono Gizeraeli bö'ö, ba Zilo, ba danö Gana'ana, ba we'amöi ba danö Gileadi, ba danö tana khöra, ba zowanua ira, dali goroisa Yehowa andrö, nifa'ema Moze.
10 Ba me larugi danö ba zinga Yoridano, ba danö Gana'ana, ba lafazökhi naha wame'e sumange, sebua, mado Rubeno ba mado Gado ba si matonga mado Manase, ba da'ö ba mbewe Yoridano.

11 Ba larongo Iraono Gizeraeli bö'ö: Hiza, no lafazökhi naha wame'e sumange mado Rubeno ba mado Gado ba si matonga mado Manase, ba gamaudu danö Gana'ana, ba zinga Yoridano, ba danö ba zi tambai Ndraono Gizeraeli.
12 Ba me larongo da'ö Iraono Gizeraeli, ba falukha mbanuara fefu ba Zilo, ba wanuwö ya'ira.

 III. Lafatenge Iraono Gizeraeli bö'ö, lategu wamazökhi naha wame'e sumange andrö 

13 Ba lafatenge zinenge Iraono Gizeraeli, ba we'amöi ba mado Rubeno ba ba mado Gado ba ba zi matonga mado Manase, Fineha andrö,
14 ono Geleazari ere andrö, awö zalaŵa, dafulu, samösa zambua mado, mado Ndraono Gizeraeli fefu; dozi ira, ba no satua wabaliŵa madora, ba ngahönö Ndraono Gizeraeli andrö.

15 Ba me no larugi mado Rubeno ba mado Gado ba si matonga mado Manase, ba danö Gileadi, ba fahuhuo ira khöra, lamane:
16 Da'ö niŵa'ö mbanua Yehowa fefu khömi: Hadia, wa faröi ami khö Lowalangi Ndraono Gizeraeli, wa mi'erogö Yehowa ma'ökhö, wamazökhi naha wame'e sumange khömi, wa milaŵa Yehowa ma'ökhö?
17 Hadia, ambö na horöda famosumange Ba'ali Weoro andrö, si lö tebulö ba huluda, irege ma'ökhö andre, börö wa göna famakao mbanua Yehowa?
18 Ba ya'ami, ba edöna mi'erogö Yehowa ma'ökhö? Ba lö fulitö: ya'ami zolaŵa Yehowa maökhö, ba mahemolu, ba göna fönu mbanua Ndraono Gizeraeli fefu.

19 Ba na salakha danö andrö, nitemami tana khömi, ba mitabu miyefo ba danö tana khö Yehowa, ba zi so nahia Yehowa, ba mi'iagö ba ngaima. Ba lö tola milaŵa Yehowa, ba he ya'aga, ba lö tola milaŵa, wamazökhi naha wame'e sumange, nifasambua, baero naha wame'e sumange andrö khö Lowalangida, Yehowa.
20 Hadia, lö si göna fönu mbanua Ndraono Gizeraeli fefu, me no numalö danga Nakhano andrö, ono Zera, me falimo ia, ba zalakha andrö, wa ma'ifu tenga ha ya'ia zi mate ba horönia andrö.

 IV. Labu'a zinegu andrö si dombua mado a matonga 

21 Ba latema lira mado Rubeno ba mado Gado ba si matonga mado Manase, lamane ba zatua ngahöno Ndraono Gizeraeli:
22 Sabölö andrö, Lowalangi, Yehowa — Sabölö andrö, Lowalangi, Yehowa zangila, ba ndra murongo Iraono Gizeraeli göi: Na folaŵa ba na faröisama khö Yehowa — ba bato ma'ökhö wanolo ya'aga —
23 wa no mafa'anö khöma naha wame'e sumange, ba wangerogö Yehowa; na no tanima wame'e sumange nitunu ba sumange ni'a, yaŵa, ba ma sumange fangorifi, ba yamulau mbalö Yehowa!

24 Ba na tenga da'ö dödöma, wa malau ia: ma so hadia ia; me itörö tödöma, ma lamane dania ma'uwumi ba ma'uwuma: "Hadia khömi khö Yehowa, Lowalangi Ndraono Gizeraeli andrö?
25 Noa sa ibe'e ola Yoridano Yehowa ba gotaluada, ya'ami mado Rubeno ba mado Gado; saefa ami khö Yehowa!" Ba ma labato wamosumange Yehowa ma'uwuma labe'e ma'uwumi.

26 Andrö maŵa'ö tödöma: Da'ö malau, mafazökhi khöma naha wame'e sumange; tenga ba wame'e sumange nitunu ba sumange nitaba;
27 ena'ö famaduhu'ö ia, he khöma ba he khömi ba ba ma'uwuda, fa mafosumange Yehowa fönania, wame'e sumange nitunu ba sumange nitaba ba sumange fangorifi khöma, fa tebai laŵa'ö dania ma'uwumi ba ma'uwuma: Saefa ami khö Yehowa!

28 Mamane dödöma: Na lamanö dania khöma, ba ma ba ma'uwuma, ba mamane: Mifaigi wama'anö naha wame'e sumange andrö khö Yehowa, nifa'anö ndra tuama, tenga ba wame'e sumange nitunu ba sumange nitaba; ena'ö famaduhu'ö ia, he khöma ba he khömi.
29 Ya aröu khöma wolaŵa Yehowa ba fangerogö Yehowa ma'ökhö, wamazökhi naha wame'e sumange nitunu ba sumange ni'a ba sumange nitaba, nifasambua, baero naha wame'e sumange andrö khö Lowalangida, Yehowa, si so ba golayama nahiania andrö.

30 Ba me larongo ira Fineha ere andrö ba salaŵa mbanua andrö, satua ngahönö Ndraono Gizeraeli, awönia, niŵa'ö mado Rubeno ba mado Gado ba si matonga mado Manase, ba ahono dödöra.

31 Ba imane Fineha, ono Geleazari ere andrö, ba mado Rubeno ba ba mado Gado ba ba zi matonga mado Manase: "Oroma khöma ma'ökhö andre, wa fao khöda Yehowa, me no tenga fangerogö Yehowa wolaumi andrö; ba no ni'orifi Ndraono Gizeraeli, fa lö göna fönu Yehowa.

32 Ba mangawuli Wineha andrö, ono Geleazari ere andrö, ba salaŵa no mege, laröi danö Gileadi, mado Rubeno ba mado Gado andrö; lafuli ira ba danö Gana'ana ba Ndraono Gizeraeli, la'ombakha'ö nirongora.

33 Ba omasi Ndraono Gizeraeli ni'ombakha'öra andrö ba lasuno Lowalangi, ba lö'ö sa'ae itörö tödöra wanuwö ya'ira no mege ba famakiko tanö andrö sowanua mado Rubeno ba mado Gado.

34 Ba lafotöi naha wame'e sumange andrö mado Rubeno ba mado Gado, lamane: Famaduhu'ö ia khöda, wa no Lowalangi Yehowa."

Faza 23

I. Famarou Yosua tödö zato. Fango'ou ba wa lö faröi khö Lowalangi 

1 Ba me no ara, me no ahono Ndraono Gizeraeli ibe'e Yehowa, ba nemalira andrö fefu, fasui, ba me no atua Yosua, me no numalö ndröfi,
2 ba ifalukha'ö Ndraono Gizeraeli fefu Yosua, satuara ba salaŵara ba sanguhuku ba kumandru, ba imane khöra:

Atua ndra'o, no numalö ndröfi.
3 Ba no mi'ila fefu hadia ia nilau Lowalangimi Yehowa ba niha andrö fefu fönami; Lowalangimi andrö, Yehowa, sa'ae zi fasöndra salahimi.
4 Ba hiza, ba no ututuru tana khömi niha andrö, si tosai, tana ba madomi, wolau dahö-dahö; i'otarai Yoridano, fefu soi, nihorigu, irege nasi sebua, tanö ba gaekhula luo.
5 Ba itimba ira fönami Lowalangimi, Yehowa, ifofanö fönami, ena'ö mihalö khömi danö, si mane nifabu'u Lowalangimi, Yehowa.
6 Ba mi'abe'e'ö sibai dödömi, ba wolo'ö ba ba wolau fefu hadia ia zi so ba zura goroisa andrö khö Moze, fa böi mihole'ö ami, he ba gambölö ba he ba gabera.
7 Fa böi mifaruka ami ba niha andrö, si tosai na ba khömi, ba fa böi mitötöi döi Lowalangira, we'amöi ba hölu ba khöra, ba böi mifosumange ba böi mangalulu ami khöra.
8 Lowalangimi andrö, Yehowa, mi'olembai, si mane folaumi irugi ma'ökhö andre.
9 Andrö itimba fönami soi sebua ba sabölö Yehowa; samösa lö niha sabölö moroi khömi, irugi ma'ökhö andre.
10 Ha samösa motöi ya'ami, ba hönö moloi ibe'e, me no Lowalangimi, Yehowa, zi fasöndra salahimi, si mane nifabu'unia khömi.
11 Ba na omasi ami auri, ba mifaigi sibai, fa mi'omasi'ö Lowalangimi, Yehowa.

 II. Fanenaŵa fangerogö Lowalangi 

12 Ba na faröi ami ena'ö, na mifaböbö ami ba zi tosai soi niha andrö ba khömi, na fambambatö ami ba na fahalö,
13 ba böi zi lö aboto ba dödömi: ba lö'ö sa itohugö Lowalangimi Yehowa wanimba soi andrö fönami; tobali fesu ba tandraŵa ira khömi, ba bözi-bözi ba ngaimi ba doi ba hörömi, irege ahori ami ba danö si sökhi andre, nitehe Lowalangimi, Yehowa, khömi.

14 Ba na utörö iada'e lala andrö, nitörö niha fefu dania, ba böi zi lö aboto sibai ba dödömi: sambua lö saekhu ba danö taroma li si sökhi andrö, niŵa'ö Lowalangimi, Yehowa, ba khömi andrö, no ahori itörö khömi, sambua lö saekhu ba danö.
15 Ba si mane amabu'ula li andrö, nifabu'u Lowalangimi, Yehowa, khömi, wa no ahori itörö, si manö göi dania wamatörö Yehowa fameta'unia ya'ami andrö, fefu, irege no ihori ami ba danö si sökhi andre, nibe'e Lowalangimi, Yehowa, khömi.

16 Na misawö gamakhoita Lowalangimi, Yehowa, andrö, nifakhoinia khömi, ba na möi ami mamosumange Lowalangi bö'ö, wangalulu khöra, ba tesao wönu Yehowa khömi, ba lö ara, ba ahori ami ba danö si sökhi andre, nitehenia khömi.

Faza 24

I. Falukhata safuria khö Yosua ba Zikhema 

1 Ba ifalukha'ö mado Gizeraeli fefu Yosua ba Zikhema, ifakaoni'ö zatua Ndraono Gizeraeli ba salaŵara ba sanguhuku ba kumandru khöra, ba la'ondrasi Lowalangi.

2 Ba imane Yosua ba zato fefu: Da'ö niŵa'ö Yehowa, Lowalangi Ndraono Gizeraeli; "Ba götö föna sibai, ba yefo nidanö [Oiferati] so wurugömi, Tara andrö, ama ndra Aberahamo Nakhori, ba lafosumange Lowalangi bö'ö.

3 Ba ufawu'a wurugömi Aberahamo, uheta ba danö yefo nidanö andrö ba ufatöröi'ö ba danö Gana'ana ma'asagörö, ba ato ma'uwunia ube'e, ube'e khönia Giza'aki andrö.
4 Ba khö Giza'aki ba ube'e Yakobo andrö ba Ezau; ba khö Gezau andrö, ba utehe hili Ze'ira andrö, ena'ö ihalö khönia; ba Yakobo ba ononia, ba lasaŵa danö Miserayi.

5 Ba ufatenge ndra Moze A'aroni, ufakao Ndrawa Miserayi, wolau nilaugu andrö ba khöra, ba aefa da'ö, ba ufawu'a ami.
6 Uheta ndra amami ba danö Miserayi, ba mirugi nasi. Ba lagohi ndra amami Dawa Miserayi, la'ohe gureta ba wanuwö ba fao zi fakudo, irugi ba mbewe nasi zukhu andrö.
7 Ba la'angöröfi li Yehowa ba ogömi-gömi ba gotaluami Ndrawa Miserayi ibe'e; ba ifatörö khöra nasi, tobali alömö ira. Ba i'ila hörömi, nifatörögu ba Ndrawa Miserayi andrö, ba ara dania ami ba danö si mate andrö.

8 Ba u'ohe ami ba danö Ndraono Gamori andrö, sowanua yefo Yoridano ba fasöndra ira khömi; ba ube'e ba dangami ira ba mihalö khömi danöra, ba uhori ira fönami.
9 Ba maoso Mbalaki andrö, ono Zifora, razo Ndraono Moabi, ba wanuwö Iraono Gizeraeli. Ba ifatenge zinenge, ifakaoni'ö Mbileamo andrö, ono Mbeori, ba wangelifi ya'ami.
10 Ba lö edöna ufondrondrongo li Mbileamo andrö. Ba ifahowu'ö ami ba tobali u'efa'ö ami ba dangania.

11 Ba mi'ötö Yoridano, ba mirugi Yerikho, ba fasöndra khömi mbanua Yerikho andrö, Iraono Gamori ba Dawa Weresi ba Dawa Gana'ana ba Iraono Kheti ba Iraono Girigasi ba Iraono Hewi ba Iraono Yebusi ba ube'e ba dangami ira.
12 Ba ufowaö-waö fönami geto, ba moloi ira fönami labe'e, razo Ndraono Gamori andrö, si felendrua; tenga ba zi'ölimi ba tenga ba wanami!

13 Ba ube'e khömi danö ba zi lö erege dödömi, ba banua si tenga nitaru'ömi, ba mibali'ö nahiami, ba kabu nagu ba kabu nohi, si tenga nitanömi, ba mi'a mbua."

14 Ba mi'ata'ufi sa'ae Yehowa ba mifosumange ia moroi si'aikö ba dödömi ba böi faröi ami, ba miheta nadu andrö, nifosumange ndra tuami yefo nidanö andrö ba ba danö Miserayi, ba mifosumange Yehowa.
15 Ba na lö omasi ami wamosumange Yehowa, ba mihonogöi ma'ökhö, ha niha nifosumangemi, na Lowalangi andrö, nifosumange ndra tuami, si so yefo nidanö andrö, ba na Lowalangi Ndraono Gamori andrö, si so ami ba danö; ba ya'odo ba soroiyomogu fefu, ba Yehowa mafosumange!

 II. Lafabu'u lira sato, ba wolo'ö khö Lowalangi 

16 Ba latema li sato, lamane: Ya aröu khöma wangerogö Yehowa, ba wamosumange Lowalangi bö'ö!
17 Yehowa sa Lowalangima; ya'ia sa zolohe miyaŵa ya'ita ba ira amada moroi ba danö Miserayi, ba zi no möi sawuyu ita, ba solau sahöli-höli dödö andrö, ba zanehe ita, ba sondrorogö ya'ita ba lala andrö fefu, nitöröda, ba ba niha fefu, nitöröda tanö.
18 Ba no ahori itimba fönada Yehowa soi andrö, awö Ndraono Gamori, si so ba danö. Ya'aga göi mamosumange Yehowa, me no ya'ia Lowalangima!

19 Ba imane Yosua ba zato: Tebai samosumange Yehowa ami, me no Lowalangi ni'amoni'ö ia; Lowalangi solohu ia: lö ibe'e aefa khömi lalömi ba horömi andrö!
20 Na mi'erogö Yehowa, wamosumange Lowalangi bö'ö, ba i'erogö göi ami ba ifatörö khömi zi lö sökhi ba ihori ami, lö lai wa no si sökhi ifatörö khömi mege.

21 Lamane sato khö Yosua: Böi, Yehowa mafosumange!

22 Ba imane Yosua ba zato: Ya'ami zi so ba mbörö khömi, wa no mihonogöi, Yehowa nifosumangemi.

Lamane: Ya'ia da'ö!

23 Ba miheta Lowalangi bö'ö andrö, si so ba khömi, ba ena'ö khö Lowalangi Ndraono Gizeraeli andrö, Yehowa, aolo dödömi!

24 Ba lamane sato khö Yosua; Lowalangima, Yehowa andrö, mafosumange ba linia mofondrondrongo!

25 Ba fawu'u li ira Yosua niha sato, me luo da'ö, ba ibe'e goroisa khöra Yosua ba ifakhoi lala, ba da'ö, ba Zikhema.
26 Ba itanö ba zura goroisa Lowalangi huhuo andrö Yosua; ba ihalö gowe sebua, ifasindro ba da'ö ba mbörö manawa, si te'u'u ba ni'amoni'ö khö Yehowa andrö.

27 Ba imane Yosua ba niha sato fefu: Hiza, si so ba mbörö khöda gowe andre, noa sa irongo fefu daroma li andrö, huhuo Yehowa khöda; andrö si so ba mbörö ia, ba khömi andrö, fa böi mi'osilö'ögö Lowalangimi.
28 Aefa da'ö, ba ifofanö ira Yosua, isaŵa dana khönia zamösana.

 III. Fa'amate Yosua ba fa'amate Geleazari 

29 Ba noa da'ö, ba mate Yosua andrö, ono Nuni, enoni Yehowa, fulu töra otu fakhe wa'arania ba guli danö.
30 Ba lako'o ia ba danö tana khönia, ba Dimenata Zera, ba hili mado Geferayi, yöu hili Gasi andrö.
31 Ba lafosumange Yehowa Iraono Gizeraeli, götö wa'ara Yosua andrö, ba he ba götö zatua andrö, sanau noso moroi khö Yosua, si no mangila folau Yehowa andrö, nilaunia ba Ndraono Gizeraeli.

32 Ba boto Yosefo andrö, ni'ohe Ndraono Gizeraeli moroi ba danö Miserayi, ba lako'o ba Zikhema, ba mbenua andrö, ni'öli Yakobo no ba Ndraono Hemori, soböli si otu kesita, ba tebe'e tana ba ma'uwu Yosefo.

33 Ba mate göi Geleazari andrö, ono Ga'aroni, ba lako'o ia ba Gibea, banua nononia Fineha andrö, nitehe khönia ba hili mado Geferayi andrö.

SANGUHUKU

Faza 1

I. Lasuwö Ndrawa Gana'ana mado Yuda ba mado Zimeoni 

1 Ba tobali me no mate Yosua, ba lasofu khö Yehowa Iraono Gizeraeli, lamane: Ha niha ndra'aga zi föföna möi misiyaŵa ba Ndrawa Gana'ana, fasuwö khöra?
2 Imane Yehowa: Mado Yuda zi föföna möi misiyaŵa; ube'e ba dangara danö.
3 Ba lamane mado Yuda ba dalifusöra mado Zimeoni: Mitabu awöma ba dana khöma, ena'ö tasuwö Ndrawa Gana'ana, ba möiga göi awömi dania ba dana khömi! Ba fao khöra mado Zimeoni.
4 Ba möi mado Yuda ba ibe'e ba dangara Yehowa Ndrawa Gana'ana ba Dawa Weresi, tobali la'alani ba Mbeseki, 10,000 [zi mate].
5 Ba fakhamö ira Gadoni Beseki ba Mbeseki, fasöndra ira, ba la'alani Ndrawa Gana'ana, fabaya Dawa Weresi.
6 Ba moloi Gadoni Beseki, ba lagohi ia. Lara'u ba la'eŵa duturu sebua ba danga ba ba gahe.
7 Ba imane Adoni Beseki: Fitu ngafulu razo si no mu'eŵa tuturu danga ba tuturu kahe sebua, zangozaragö akhökhöla barö meza khögu: Nilaugu andrö, be isulöni khögu Lowalangi! Awena la'ohe ia ba Yeruzalema, ba da'ö mate ia.
8 Ba lasuwö Yeruzalema mado Yuda, ba atu'a ira, lalaŵa bawa zi'öli, ba banua, ba latunu.
9 Aefa da'ö, ba möi misi tou mado Yuda, ba wanuwö Dawa Gana'ana andrö, si so ba hili andrö ba danö tanö raya ba ba zalo'o tanö andrö.
10 Ba lasaŵa Ndrawa Gana'ana andrö ba Heberona mado Yuda. Ba töi Heberona föna, ba Kiriati Garaba. Ba te'ala Zezai ba Ahima ba Talamai, nga'ötö Genaki andrö, labe'e.
11 Ba moroi ba da'ö, ba lasaŵa mbanua Debira; ba töi Debira föna, ba Kiriati Zeferi.
12 Ba ifabu'u Kalebi, imane. Ha niha zolaŵa Kiriati Zeferi andrö, ba satu'a ba da'ö, khönia ube'e nonogu Akhasa.
13 Ba atu'a Gotenieli, ono Genasi andrö, akhi Galebi, ba ibe'e khönia nononia Akhasa [Kalebi].
14 Ba me la'ohe khönia, ba ifarou, ena'ö i'andrö mbenua khö namania. Ba ahele ia moroi ba hulu galide, ba imane khönia Kalebi:
15 Hana ndra'ugö! Ba imane khönia: Be'e atö khögu mbuala ba wofanö. Noa sa öbe'edo ba danö tanö raya, si no oköliköli, ba be'e atö khögu gumbu nidanö! Ba ibe'e khönia gumbu ba hili ba umbu ba ndraso Kalebi.
16 Ba no möi misi yaŵa nono Ndraono Geni andrö, la'o Mose, no laheta ira ba mbanua khorema andrö, awö mado Yuda, no lasaŵa danö mado Yuda andrö, tanö si mate, ba zanaere, ba Garada, möi ira mowanua, ba da'ö, ba ngai Ndraono Gamaleki.
17 Ba fao ba dalifusöra mado Zimeoni mado Yuda, ba la'alani Ndrawa Gana'ana, banua Zefata, ba lafakiko; andrö wa labe'e töi mbanua andrö Horima.
18 Ba mado Yuda andrö, ba lahalö göi khöra Gasa, fabaya tanöra, ba Asekalo, fabaya tanöra, ba Ekerona, fabaya tanöra.
19 Ba itolo mado Yuda Yehowa, tobali la'okhögö mboto hili andrö. Ba banua ba zalo'o andrö, ba tebai latimba, börö me so khöra gureta si'öli.
20 Ba Heberona andrö, ba latehe khö Galebi, la'o'ö ni'oroi'ö Mose, ba itimba ba da'ö nga'ötö Genaki andrö, si datolu.
21 Ba Iraono Yebusi andrö, banua Yeruzalema, ba tebai latimba mado Yuda. Ba tobali lö tebulö Ndraono Yebusi andrö ba ngai mado Yuda ba Yeruzalema, irege ma'ökhö andre.

 II. Atu'a ba Mbetieli mado Mbeniyami 

22 Ba iraono Yosefo andrö, ba möi göi misi yaŵa ba Mbetieli, ba itolo ira Yehowa.
23 Ba lafauzei Mbetieli andrö iraono Yosefo; ba töi mbanua andrö föna, ba Lusi.
24 Ba samauze andrö, ba la'ila niha si otarai moroi yomo. Ba lamane ba da'ö: Oroma'ö khöma lalama ba mbanua ba matolo'ö göi.
25 Ba i'oroma'ö khöra zolala ira miyomo ba lalaŵa mbanua andrö bawa zi'öli; ba niha no mege ba si sawōē ya'ira, ba la'orifi.
26 Ba isaŵa danö Ndraono Kheti niha andrö, itaru'ö mbanua ba ibe'e töinia Lusi; ba da'ö döinia irugi ma'ökhö.

 III. Banua si lö latimba 

27 Ba iraono Manase, ba lö latimba mbanua Mbeti Zeana andrö ba banua si faböbö khöra, ya'ia Da'anakhi ba si faböbö khöra, ba banua Dora ba si faböbö khöra, ba banua Yibelea ba si faböbö khöra, ba banua Megido ba si faböbö khöra. Tobali falukha Ndrawa Gana'ana, lö tebulö ira ba danö da'ö.
28 Ba me abölö Ndraono Gizeraeli, ba labe'e barö mbawara Ndrawa Gana'ana andrö, enonira: fanimba ya'ira, ba tebai.
29 Ba Iraono Geferayi, ba lö latimba Ndrawa Gana'ana banua Geseri, ba tobali lö tebulö Ndrawa Gana'ana ba ngaira, ba Geseri.
30 Ba Iraono Zebuloni, ba lö latimba mbanua Giterono ba banua Nahaloli, ba tobali lö tebulö ba ngaira Ndrawa Gana'ana, ba tobali enonira ba gafuriata.
31 Ba Iraono Gaseri, ba lö latimba mbanua Ako ba banua Zidona, femöi Gahalaba ba Akhisiba ba Heleba ba Afika ba Rehobo.
32 Ba tobali tefasui Dawa Gana'ana Ndraono Gaseri, Dawa Gana'ana sokhö tanö, me tebai latimba.
33 Ba Iraono Nafetali, ba lö latimba mbanua Mbeti Zemesi ba banua Mbeti Anata. Ba tobali tefasui ira Dawa Gana'ana sokhö tanö; ba banua Mbeti Zemesi ba banua Mbeti Anata, ba enonira dania.
34 Ba Iraono Gamori zondregeni ba hili mado Dano, lö latehe möi mitou ira ba zalo'o.
35 Tobali falukha Ndraono Gamori andrö lö tebulö ira ba Hari Heresi ba ba Nayalono ba ba Za'alibi. Ba me abölö dania ma'uwu Yosefo, moroi khöra, ba tobali enonira ira.
36 Ba tanö Ndraono Gedomo, ba i'otarai lala dongo andrö, ba irugi Zela ba miyaŵa na.

Faza 2

I. Itegu Ndraono Gizeraeli sinenge Yehowa 

1 Ba so zinenge Yehowa si otarai Giligala, we'amöi misi yaŵa ba Mbokhimi, ba imane: No u'ohe miyaŵa ami moroi ba danö Miserayi ba no ufasao ami ba danö andre, nifabu'ugu khö ndra tuami, fahölusa. Ba no ufabu'u: Lö uwu'ai wawu'usa li andrö khögu khömi, irugi zi lö aetu;
2 ba böi fawu'u li ami ba niha ba danö andre; naha wame'e sumange andrö khöra, ba midudugö. Ba no lö nifondrondrongomi oroisagu — hadia nilaumi?
3 Ba iada'e, ba uwa'ö khömi: Lö utimba ira fönami, ena'ö amaedola ndroi ira ba ngaimi, ba Lowalangira, ba ena'ö amaedola dandraŵa khömi.
4 Ba me iŵa'ö da'ö ba Ndraono Gizeraeli fefu sinenge Lowalangi andrö, ba me'ge'ege niha sato fefu.
5 Andrö wa labe'e töi naha andrö Mbokhimi (sege-ege). Ba labe'e zumange Yehowa ba da'ö.
6 Me no ifofanö niha Yosua, ba lafazaŵa ira Iraono Gizeraeli, möi ira mu'okhögö danö, isaŵa dana khönia zamösana.
7 Ba la'o'ö khö Yehowa niha sato ba götö Yosua andrö ba ba götö zatua andrö, sanau noso moroi khö Yosua, si no anehe zebua andrö, nilau Yehowa ba Ndraono Gizeraeli.
8 Ba mate Yosua andrö, ono Nuni, enoni Yehowa, 110 fakhe wa'anau nosonia.
9 Ba lako'o ia ba dana khönia tanö andrö, ba Dimenata Heresi, ba hili mado Geferayi, yöu hili Gasi.

 II. La'erogö Yehowa Iraono Gizeraeli ba te'otu'ö ira 

10 Ba ahori te'orudugö khö ndra tuara zi sagötö niha andrö, ba sagötö zi so dania furira, niha si lö mangila Yehowa ba he nilaunia andrö ba Ndraono Gizeraeli.
11 Ba si lö omasi Yehowa lalau Iraono Gizeraeli, lafosumange Mba'ali andrö.
12 Ba la'erogö Yehowa, Lowalangi ndra tuara, si no mangeheta ya'ira ba danö Miserayi, lago'ögo'ö Lowalangi bö'ö, Lowalangi soi niha andrö, si tefasui ya'ira ösa, mangalulu ira khöra, ba fangandrö fönu Yehowa da'ö.
13 Ba me la'erogö Yehowa, me lafosumange Mba'ali ba Asera andrö,
14 ba mofönu Yehowa ba Ndraono Gizeraeli, ba ibe'e ba danga zamara'u, ena'ö laraburabu hadia ia khöra; ilulu ira ba danga nemalira, si fasui, tobali tebai sa'ae lalaŵa nemalira andrö.
15 Gofu heza möi ira, ba udura danga Yehowa, ba wamakiko, itörö nidaö'ö-daö'ö Yehowa, si fahölu ia khöra. Ba tosasa sibai ira ibe'e [Yehowa].
16 Ba i'asogö zanguhuku Yehowa; da'ö dania zangefa'ö ya'ira ba danga zamara'u andrö.
17 Ba he li zanguhuku andrö khöra, ba lö lafondrondrongo, omasi ira Lowalangi bö'ö ba mangalulu ba da'ö. No alio sibai laröi lala andrö, nitörö ndra tuara mege, wolo'ö oroisa Lowalangi: bö'ö wolaura.
18 Ba na i'asogö khöra zanguhuku Yehowa, ba itolo zanguhuku andrö Yehowa, wangefa'ö ya'ira ba danga nemalira, götö wa'ara zanguhuku andrö. So sa wa'ahakhö dödö Yehowa ba wangarö-ngaröra andrö ba zamakao ya'ira, ba zamalangögö ya'ira andrö.
19 Ba na no mate zanguhuku, ba lafuli lalau zi lö sökhi, sabölö-bölö moroi ba nilau ndra amara, wolo'ö ba Lowalangi bö'ö, ba wamosumange da'ö ba ba wangalulu khöra. Lö laböhöli wolaura andrö ba bua-buara andrö, bua-bua zabe'e tandro.
20 Ba mofönu Yehowa ba Ndraono Gizeraeli, ba imane: Me no isawö soi andre gamakhoita ba wawu'usa li andrö khögu, nifakhoigu khö ndra amara, ba me lö ni'o'öra oroisagu andrö,
21 ba samösa lö'ö sa'ae utimba fönara soi niha andrö, nisaigö Yosua, me mate ia,
22 ba wame'e fanandraigö Ndraono Gizeraeli ya'ira andrö, na latöngöni lala andrö khö Yehowa, ba wanörö ya'ia, si mane fanöngöni ndra tuara föna, ba na lö'ö.
23 Ba tobali itehe Lowalangi, lö tebulö soi niha andrö; lö ida'ida'i wa nimba ya'ira ba lö ibe'e ba danga Yosua.

Faza 3

I. Si tosai niha baero. Barö mbawara Ndraono Gizeraeli 

1 Ba da'ö soi andrö, nisaigö Yehowa, ba wame'e fanandraigö Ndraono Gizeraeli ya'ira, fanandraigö fefu zi lö anehe mege fasöndrata andrö ba wangokhögö tanö Gana'ana,
2 — börö mado Gizeraeli andrö, ba wamahaö ya'ira ba wanuwö, ya'ira si lö anehe fasöndrata andrö föna:
3 Razo Ndrawa Wilisiti andrö, si lima, ba Dawa Gana'ana fefu, banua Zidona ba Iraono Hewi, ba hili Libano, i'otarai hili Mba'ali Heremono, irege lala ba Hamata.
4 Fanandraigö Ndraono Gizeraeli ira, ba wamaigi, na la'o'ö goroisa Yehowa andrö, nibe'enia khö ndra tuara, nifa'ema Mose.
5 Ba tobali tefasui Ndraono Gizeraeli Dawa Gana'ana ba Iraono Kheti ba Iraono Gamori ba Iraono Weresi ba Iraono Hewi ba Iraono Yebusi,
6 lahalö nonora alawe ba labe'e ba nonora matua nonora, ba lafosumange Lowalangira andrö.
7 Ba si lö omasi Yehowa lalau Iraono Gizeraeli; olifu ira Lowalangira, Yehowa, ba lafosumange Mba'ali ba Asera andrö.
8 Ba mofönu Yehowa ba Ndraono Gizeraeli ba ibe'e ira ba danga Gusa Risata'i, razo Garamo Nahara'i; meŵalu fakhe barö mbawa Gusa Risata'i Ndraono Gizeraeli.

 II. Otenieli, sanguhuku si föföna andrö 

9 Awena la'angaröfi li Yehowa Iraono Gizeraeli, ena'ö itolo ira. Ba i'asogö ba Ndraono Gizeraeli zangorifi Yehowa, sangefa'ö ya'ira: Otenieli andrö, ono Gena, akhi Galebi.
10 Ba so khönia Geheha Yehowa, ba ifaigi lala ba Ndraono Gizeraeli. Ba möi ia fasuwö, ba ibe'e ba dangania Gusa Risata'i, razo Garamo andrö, Yehowa, ba ilaŵa Gusa Risata'i.
11 Ba öfa wulu fakhe, ba lö hadia ia ba danö. Ba mate Gotenieli, ono Gena.

 III. Ibunu razo Ndraono Moabi, Ehudi, Samigaro 

12 Ba lafuli lalau zi lö omasi Yehowa Iraono Gizeraeli. Ba ibe'e ba danga Negelono, razo Ndraono Moabi, Ndraono Gizeraeli Yehowa, me no lalau zi lö omasi Yehowa.
13 Ba ihalö awönia Ndraono Gamoni ba Iraono Gamaleki da'ö, möi ia, isuwö Ndraono Gizeraeli ba i'okhögö mbanua khorema andrö.
14 Feleŵalu fakhe Ndraono Gizeraeli barö mbawa Negelono, razo Ndraono Moabi.
15 Ba la'angaröfi li Yehowa Iraono Gizeraeli, ba i'asogö khöra zangorifi Yehowa, Ehudi andrö, ono Gera, mado Mbeniyami, niha si takera. Ya'ia zama'ema beo Ndraono Gizeraeli khö Negelono, razo Ndraono Moabi.
16 Ba ifazökhi khönia göri Ehudi, göri si faoma bawa, ha lito wa'anau, ba ibe'e ba löwi-löwinia, barö mbarunia, ba gambölönia.
17 I'ohe, me möi ia molohe beo andrö khö Negelono, razo Ndraono Moabi. Ba Egelono andrö, ba no niha sesolo sibai.
18 Ba me no ifa'ema mbeo andrö, Ehudi, ba ifasao mangawuli niha andrö, sonoro beo andrö mege;
19 ba ya'ia, ba ifuli ia, me no larugi nadu andrö ba Giligala, ba imane khö Negelono: So niŵa'ögu khöu razo, ba zi lö niha! Ba imane: Bö'ua! Ba möi baero fefu zi so ba ngainia.
20 Ba me no möi si bakha khönia Ehudi, me ha ya'ia zidadao ba mbate'e yaŵa, ba zokafukafu, ba imane Ehudi: So khögu niŵa'ö Lowalangi khöu! Ba maoso ia, moroi ba dadaomania.
21 Ba isöbi zi'öli ba gambölonia Ehudi tangania kabera,
22 itaru'ö ba dalunia, irege ahöndrö na bakha ndranga göi, fabaya ösi, ba te'u'u ba dawö nösi, lö'ö sa ifuli idöni zi'öli ba dalunia, no atöla dambai.
23 Ba möi baulu Gehudi. Iduhö mbawandruhö mbate'e yaŵa, furinia, ba ilazi.
24 Ba ha si'ai mofanö ia, ba so wazuri Negolono. Ba me la'ila, no mulazi mbawandruhö mbate'e yaŵa, ba lamane dödöra: Te no möi ia ba nidanö ba mbate'e ba zokafukafu andrö.
25 Ba labazebaze'ö manö. Ba me lö'ö manö na ibokai mbawandruhö mbate'e yaŵa, ba lahalö wogoe ba lakoe, ba hiza tou ba zalo zokhö ya'ira, no mate.
26 Ba barö wa'aröröra andrö, ba no moloi Gehudi, no irugi nadu andrö, ba ikhamö Ze'ira.
27 Ba me no irugi yomo mbanua, ba ilau dorofe ba hili Geferayi. Ba möi mitou Ndraono Gizeraeli, awönia, moroi ba hili, ba ya'ia zangoloi'ö.
28 Ba iŵa'ö li khöra, imane: Mitabu awögu, mitou, noa sa ibe'e ba dangami nemalimi andrö, Iraono Moabi, Yehowa. Ba möi ira mitou, awönia, laba'a götöna ba Yoridano, tanö ba danö Ndraono Moabi, samösa lö lafatörö.
29 Ba te'ala Ndraono Moabi, labe'e, me luo da'ö, mato 10.000 zi mate, oi sabölö, solohe baluse, samösa lö soloi labe'e.
30 Ba tobali möi barö mbawa Ndraono Gizeraeli Ndraono Moabi, me luo da'ö. Ba 80 fakhe wa'ara, ba lö hadia ia khöra ba danö. Ba sanguhuku ya'ira Gehudi, irugi wa'amatenia.
31 Ba aefa da'ö, ba Samigaro, ono Ganata; sangalani Dawa Wilisiti da'ö, 600 ibunu bözi-bözi göröbao, ba sangorifi Iraono Gizeraeli ia göi.

Faza 4

I. La'erogö zui Yehowa Iraono Gizeraeli ba iotu'ö ira razo Ndrawa Gana'ana 

1 Ba lafuli zui lalau zi lö omasi Yehowa Iraono Gizeraeli — noa sa mate Gehudi.
2 Ba i'amawa ira Yehowa ba danga Yabino andrö, razo Ndrawa Gana'ana, ba Hasora. Ba kumandra sebua khönia Zisera, banua Haroseti niha baero.
3 Ba la'angaröfi li Yehowa Iraono Gizeraeli. Siŵa ngaotu sa khö Zisera gureta si'öli ba iforege wamakao Iraono Gizeraeli, dua wulu fakhe wa'ara.

 II. La'orifi ira ira Debora Baraki 

4 Ba me luo da'ö, ba sanguhuku Iraono Gizeraeli, ba Debora, fo'omo Lafidoti, sama'ele'ö ira alawe.
5 Barö nohi Debora andrö so nomonia, ba gotaluara Rama Mbetieli, ba hili Geferayi, ba möi-möi khönia Ndraono Gizeraeli, ba wamatunö huhuora.
6 Ba ifatenge zinenge, ifakaoni'ö Mbaraki andrö, ono Gabinoa, banua Gedesi ba Ndraono Nafetali, ba imane khönia: Si ndruhu! no iŵa'ö Yehowa, Lowalangi Ndraono Gizeraeli: Labu, ae ba hili Dabora ba ohe awöu zi 10,000 niha, mado Nafetali ba mado Zebuloni;
7 ba u'ohe Zisera andrö, kumandra andrö khö Yabino, awö gureta andrö khönia, awö zato khönia, ba wamaondragö ya'ugö, ba zinga mbombo Kizono, ba ube'e ba dangau ira.
8 Ba imane khönia Baraki: Na möi ndra'ugö awögu, ba möido, ba na lö möi'ö awögu, ba lö möido!
9 Ba imane: Möido sa awöu, ba tenga khöu dania wa'ebua duria, ba we'amöimö andrö, ba danga ndra'alawe dania i'amawa Zisera andrö Yehowa. Ba maoso Debora, möi ia awö Mbaraki ba Gedesi.
10 Ba ifakaoni'ö ba Gedesi mado Zebuloni, awö mado Nafetali Baraki; 10,000 niha si fao khönia misi yaŵa ba fao göi khönia misi yawa Debora.
11 Ba Heberi andrö, Iraono Geni, ba no iheta ia khö Ga'ino andrö, ma'uwu Hobabi, matua Moze, ba sate idarudaru'ö nosenia, irugi manawa andrö ba ngai Za'ana'i, sahatö ba Gedesi.
12 Ba me la'ombakha'ö khö Zisera, no möi misi yaŵa ba hili Dabora Mbaraki andrö, ono Gabinoa,
13 ba i'oroi'ö guretania andrö fefu Sisera, 900 gureta si'öli, awö zabölö andrö fefu, si fao-fao khönia; la'otarai Haroseti niha baero andrö, lasaŵa mbombo Kizono.
14 Ba imane Debora khö Mbaraki: Labu! me no da'e mbaŵa andrö, ba nibe'e Yehowa ba dangau Sisera andrö; noa sa Yehowa zi möi, mowaö-waö fönau! Ba möi mitou Mbaraki moroi ba hili Dabora, ba 10,000 zolo'ö ya'ia niha.
15 Ba ikeani Zisera, awö guretania fefu, awö zabölö khönia fefu, Yehowa, föna Mbaraki, me la'abölögö wolau khöra; ba möi tou Zisera, moroi ba gureta, moloi, itörö tanö.
16 Ba igohi gureta andrö ba sanuwö andrö Baraki, irugi Haroseti niha baero, ba ahori mate ba mbawa zi'öli zabölö andrö khö Zisera, samösa lö si tosai.

 III. Ibunu Zisera andrö Ya'ela 

17 Ba Sisera, ba no moloi, no itörö tanö ba no isaŵa nose Ya'ela andrö, fo'omo Ndraono Geni andrö, Heberi; lö'ö sa si fa'udu ira Yabino, razo Hasora, zi samba omo andrö Heberi, Iraono Geni.
18 Ba möi tou Ya'ela, ifaondragö Zisera, imane khönia: Ae baose Tua, ae baose khögu; lö hadia ia ni'ata'ufi! Ba möi ia baose khönia, ba ibalugö ia tufo.
19 Ba imane khönia: Hadia, lö öbe'e ögu nidanö ma'ifu? Owökhi dödögu. Ba ibokai naha zusu zaŵi, ibe'e önia; ba ifuli ihawui ambala.
20 Ba imane khönia: Iagö mbawandruhö nose, ba na so niha, na isofu khöu, na imane: Hadia, so ba da'e niha? ba ömane: Lö'ö!
21 Ba ihalö gosö'osö nose Ya'ela andrö, fo'omo Heberi, ba ituyu warökha, lö ida'ida'i we'amöi ba ngainia ba ibözi ba dangidanginia gosö'osö andrö, irege tetaru ba danö, noa sa mörö ia. Ba ono matelö ia ba mate.
22 Ba ba da'ö sibai so Mbaraki, solohi Sisera. Ba möi tou Ya'ela, i'ondrasi ia, imane khönia: Ae ba da'e, da'uroma'ö khöu niha andrö, ni'aluimö! Ba me möi ia baose khönia, ba i'ila tou Zisera, si no mate, ba lö si tebulö ba dangidanginia gosö'osö andrö;
23 Si manö wa'ate'ala Yabino andrö, razo Ndrawa Gana'ana, labe'e Iraono Gizeraeli, me luo da'ö, itolo Lowalangi.
24 Ba itugu lahöndrö-höndrögö Yabino andrö, salaŵa Ndrawa Gana'ana, Iraono Gizeraeli, irege lafalua wamakiko ya'ia.

Faza 5

Fanunö ndra Debora Baraki 

1  Ba manunö ndra Debora Baraki, ono Gabinoa, me luo da'ö, lamane: 2 "Wa so zolohe Iraono Gizeraeli, wa no aoha gölö zato — misuno Yehowa!
3 Mifondrondrongo, ya'ami razo, mibe'e mbörö dalingami, ya'ami salaŵa! Edönado usuno Yehowa, da'ulau mbiola khö Yehowa, Lowalangi Ndraono Gizeraeli!
4 Me mangefa ndra'ugö ba Ze'ira, ya'ugö Yehowa, me mofanö'ö, me ö'otarai zalo'o andrö ba Ndraono Gedomo, ba moduru danö ba mowöi mbanua si yaŵa; mowöi idanö lawuo.
5 Mangiwa hili föna Yehowa, Sina'i andrö, föna Yehowa, Lowalangi Ndraono Gizeraeli.
6 Me luo Zamigaro andrö, ono Ganata, me luo Ya'ela andrö, ba lö sanörö lala; ba sanörö lala ena'ö, ba lala saköi latörö.
7 Ahono zalaŵa Ndraono Gizeraeli, ahono ira, irege maoso ndra'ugö, ya'ugö Debora, irege maoso'ö ina Ndraono Gizeraeli!
8 Latutuyu Lowalangi si bohou; fasöndrata ba zinga mbawa göli, me luo da'ö. Baluse, ba lö mu'ila, ba he toho, ba zi 40.000 andrö ba Ndraono Gizeraeli.
9 Khö zolohe Iraono Gizeraeli dödögu; ya'ami si no aoha ölö ba zato andrö, misuno Yehowa!
10 Ya'ami, si fakudo ba hulu galide si alawe soyo'oyo, ba ya'ami sidao-dao ba dufo, ba ya'ami, sanörö lala, ba mihede!
11 Ba zi no aröu aefa ba wagua-guasa zi fafana andrö, ba gotalua hele andrö, ba da'ö ndra mudunö-dunö wanguhuku Yehowa andrö, fanguhuku zalaŵa andrö khönia ba Ndraono Gizeraeli! Me luo da'ö möi mitou ba mbawa göli Ndraono Gizeraeli!
12 Labu, labu Debora; labu, labu, anunö! Faoso Baraki, ra'u zondra'u ya'ugö mena'ö, ya'ugö, ono Gabinoa!
13 Me luo da'ö möi mitou zi tosai salaŵa, si tosai sabölö. Möi mitou awögu Yehowa, awö zabölö andrö.
14 Mado Geferayi, soŵa'a ba danö Ndraono Gamaleki; la'o'ö ndra'ugö, ya'ugö mado Mbeniyami, fao ba zato andrö khöu; möi mitou ma'uwu Makhiro, sangoloi'ö, ba ma'uwu Zebuloni, solohe si'o zalaŵa.
15 Ba salaŵa mado Isasari möi awö Debora, ba no si mane Isasari Mbaraki andrö; i'oloi'ö ia ba ndraso ahenia. Ba zinga mbombo andrö ba mado Rubeno, ba abölö wangerangera.
16 Hadia wa no dumao-dao ndra'ugö ba gotalua kandra mbiri-biri, ba wamondrondrongo fambehesa ngawawa andrö? Ba zinga mbombo andrö ba mado Rubeno, ba no abölö wangerangera.
17 Gileadi andrö, ba no ahono-hono yefo Yoridano; ba mado Dano, ba hana wa la'iagö manö nowo andrö? Mado Gaseri, ba ahono-hono manö ba mbewe nasi, lö tebulö ira ba mbewe dalu andrö khöra.
18 Sebuloni andrö, ba no soi si lö ata'u mate, ba si manö göi Nafetali ba mbawö andrö.
19 So razo andrö, fasöndra; fasöndra razo Ndrawa Gana'ana andrö, me luo da'ö, ba Da'anakhe, ba mbewe nidanö andrö ba Megido: ba lö si falukha ira ahulua firö!
20 Moroi ba mbanua si yaŵa fasöndra ndröfi; moroi ba lalara andrö fasöndra ira khö Zisera andrö.
21 No ahani ira ba mbombo Kizono andrö, ba "mbombo wasöndrata" andrö, mbombo Kizono. Faoso, ya'ugö tödögu, abölö'ögö!
22 Me luo da'ö labörö danö kudo, me mandruo, me lafandruo sabölö andrö khöra.
23 Mi'elifi Merosi andrö! iŵa'ö mala'ika Yehowa andrö, mi'elifi mbanuara, me lö si möi ira manolo Yehowa, me lö nitolora Yehowa, awö zabölö andrö!
24 Nisuno Ya'ela andrö, föna ndra'alawe bö'ö; fo'omo Heberi andrö, ma'uwu Geni, föna ndra'alawe [fefu], baose ndramusuno ia!
25 Idanö i'andrö [Sisera] ba susu ibe'e; ba mako si sökhi i'oro'ö khönia wanikha zusu.
26 Ba ituyu gosö'osö andrö ba ihalö kambölönia warökha, iböbözi Zisera, iboto högönia, irasa dangidanginia, itöla'ö.
27 Ba iköröbui ia fönania, alau ia, adölö tou; fönania iköröbui ia, alau, ba ba niköröbuinia ya'ia adölö ia tou, no mate.
28 Ba ifaigi ba zandrela ina Zisera, mu'ao ba darali, imane: "Hana wa ara mangawuli guretania? Hana wa ahou gahe kudonia?"
29 Ba fondrege zatua-tua wo'omo zalaŵa andrö khöra zanema linia, ba ya'ia göi ifuli iŵa'ö niŵa'önia mege:
30 "Lö zi lö lasöndra mege gahulua ba ma awena lafaosa, sambua, ba ma dombua nono alawe zamösa, ba ahulua nukha soginigini khö Zisera; ahulu nukha soginigini, nila'ala'a ba wanoso, nukha soginigini, dua görö zalendra ba mbagi wo'omo zalaŵa."
31 Si manö zi nangea wa'atekiko zi fa'udu khöu fefu, ya'ugö Yehowa! Ba sangomasi'ö ya'ia, ba no hulö wa'atumbu luo, ba lakhöminia andrö." Ba lö'ö sa'ae hadia ia ba danö, öfa wulu fakhe wa'ara.

Faza 6

I. Lafakao Ndraono Gizeraeli Iraono Midiano. Ifangelama ira sama'ele'ö 

1 Ba me lalau zi lö omasi Yehowa Iraono Gizeraeli, ba ibe'e ira ba danga Ndraono Midiano Yehowa, mewitu fakhe.
2 Ba lafakao Ndraono Gizeraeli Iraono Midiano. Ba labali'ö nahara mbawö andrö ba hili Iraono Gizeraeli, ba tögi narö hili andrö, awö nahia saro ba hili, ba Ndraono Midiano andrö.
3 Ba na no manaru Ndraono Gizeraeli, ba möi miyaŵa khöra Ndraono Midiano, awö Ndraono Gamaleki, awö zowanua tanö ba gatumbukha luo.
4 Ba tebato ba da'ö khöra, ba lafufu zinanö ba danö, irugi tanö ba Gasa; ma'ifu lö lasaigö gaurifa ba Ndraono Gizeraeli, ba he biri-biri ba he saŵi ba he kalide.
5 La'ohe sa'ae guriföra ba osera, na möi ira miyaŵa, timba wa'oya wali, na so ira, ba he ya'ira, ba he ondra khöra, ba tebai ni'erai.
6 Ba wamakiko möi ira ba danö. Ba tobali numana sibai Ndraono Gizeraeli, börö Ndraono Midiano andrö. Ba la'angaröfi li Yehowa Iraono Gizeraeli.
7 Ba me mangarö-ngarö khö Yehowa Ndraono Gizeraeli, ba Ndraono Midiano andrö,
8 ba ifatenge ba Ndraono Gizeraeli zama'ele'ö Yehowa, ba imane khöra da'ö: Da'ö niŵa'ö Yehowa, Lowalangi Ndraono Gizeraeli: No u'ohe miyaŵa ami, moroi ba danö Miserayi, no uheta ami ba nahia wa'asawuyu;
9 no u'efa'ö ami ba danga Ndrawa Miserayi, ba ba danga zamakao ya'ami fefu, ba no utimba ira fönami ba no ube'e khömi danöra.
10 Ba no umane khömi: Yehowa ndra'o, Lowalangimi; böi mi'ata'ufi Lowalangi Ndraono Gamori andrö, si so ami ba danö. Ba lö'ö sa nifondrondrongomi ligu.

 II. Humede mala'ika Yehowa andrö khö Gideono. Ibe'e zumange 

11 Ba so mala'ika Yehowa andrö, mudadao ia ba mbörö manawa andrö, ba Gofera, banua Yo'asi andrö, ma'uwu Gabieseri. Ba samöbörö fakhe nono Yo'asi, Gideono, ba wolazi nagu, ba wangoloi'ö ya'ia, ba Ndraono Midiano andrö.
12 Ba i'oroma'ö ia khönia mala'ika Yehowa andrö, imane khönia: Itolo'ö Yehowa, ya'ugö sabölö!
13 Ba imane khönia Gideono: He Tuha, na itologa Yehowa, ba hana sa wa göna ndra'aga da'ö fefu? Ba heza so dandra andrö khönia fefu, nidunö-dunö ndra tuama khöma, me lamane: Hadia, tenga no i'ohe miyaŵa ndra'aga Yehowa, moroi ba danö Miserayi? Ba iada'e, ba no i'erogö ita Yehowa ba no ibe'e ba danga Ndraono Midiano ita.
14 Ba i'otahögö ia Yehowa, imane: Ae'e, ba wa'abölöu andrö, ba efa'ö Ndraono Gizeraeli ba danga Ndraono Midiano. Hadia, tenga ya'o zamatenge ya'ugö?
15 Ba imane khönia; He Tuha, hadia ube'e fangefa'ö Ndraono Gizeraeli? Hiza, no fondrege zi numana ba mado Manase watalifusöta khöma, ba ya'odo, ba no fondrege zide-ide ba zi samba omo ndra amagu.
16 Ba imane khönia Yehowa: Ya'o zanolo ya'ugö, ba ö'alani Ndraono Midiano, hulö na ha samösa niha.
17 Ba imane khönia: Na no atö falukhado wa'ebua dödöu wamaigiu, ba lau khögu dandra, wa no ya'ugö zi fahuhuo khögu.
18 Böi ofanö a'i, irege sodo, irege u'ohe baero game'elagu, ba wanou'ö tou fönau. Ba imane: U'agö da'e, irege mangawuli'ö.
19 Ba möi miyomo Gideono, i'asiwai nono nambi ba kue si lö mu'aisöni, ösi zi samba yöu hamo. Ösi nono nambi andrö, ba ibe'e ba gude, ba dinonia, ba ilau ba mbowoa, ba i'ohe baero khönia, ba mbörö manawa itou'ö tou fönania.
20 Ba imane khönia mala'ika Lowalangi andrö: Halö nambi andrö, awö kue andrö, si lö mu'aisöni, ba tou'ö tou ba dete gowe andre, ba dino andrö, ba faduwa. Ba i'o'ö da'ö.
21 Ba i'oro'ö mbalö zi'onia, si so ba dangania, mala'ika Yehowa andrö, ituko nambi andrö ba kue andrö, si lö mu'aisöni, ba alua galitö ba gowe andrö ba i'a nambi, awö kue andrö, si lö mu'aisöni. Ba taya mala'ika Yohowa andrö, lö'ö sa'ae oroma khönia.
22 Awena i'ila Gideono, wa no mala'ika Yehowa. Ba imane Gideono: Alai ndra'o, So'aya, Yehowa, me no fa'ila bawa ndra'o ba mala'ika Yehowa!
23 Ba imane khönia Yehowa: Ya'ohahau dödöu! böi ata'ufi, lö mate'ö!
24 Ba ifa'anö naha wame'e sumange ba da'ö Gideono ba ibe'e töinia "fangorifi Yehowa". Ba irugi ma'ökhö, ba lö tebulö ba da'ö, ba Gofera, banua ma'uwu Gabieseri.

 III. Idudugö naha wame'e sumange andrö khö Mba'ali 

25 Ba ba zi bongi andrö, ba imane khönia Yehowa: Ohe niha, dafulu, sawuyumö, ba saŵi si matua, si mewitu fakhe; ba dudugö naha wame'e sumange khö Mba'ali khö namau, ba Asera andrö, ba ngainia, ba eŵa.
26 Ba khö Lowalangiu, Yehowa fa'anö naha wame'e sumange ba zuzu hati andre, ba asiwai. Ba halö zaŵi andrö, si sageu, ba be'e sumange nitunu; eu Gasera andrö, ni'eŵamö dania, be'e fanunu.
27 Ba dafulu, i'ohe niha Gideono, sawuyunia, ba i'o'ö niŵa'ö Yehowa khönia. Ba me ata'u ia ndra amania ba banuara ilau ba zi ma'ökhö, andrö wa ba zi bongi ilau.
28 Ba me maoso mbanuara, si hulö wongi, ba hiza, ba no mududugö naha wame'e sumange andrö khö Mba'ali, ba Asera andrö ba ngainia, ba no mu'eŵa, ba saŵi andrö, si sageu, ba no mube'e sumange ba naha wame'e sumange andrö, nifa'anö andrö.
29 Ba faoma lamane khö nawöra: Ha niha zolau da'ö? Ba la'alu-alui ba lazofu-zofu ba lamane: Gideono, ono Yo'asi zolau da'ö.
30 Ba lamane banuara khö Yo'asi: Da khöma nonou andrö, ba wamunu ya'ia, me no idudugö naha wame'e sumange andrö khö Mba'ali ba me no i'eŵa Gasera andrö, ba ngainia.
31 Ba imane Yo'asi khöra fefu, si so ba da'ö khonia: Hadia, ya'ami zamatunö huhuo Mba'ali andrö; ya'ami zangorifi ya'ia? Ha niha zamatunö ya'ia, ba nibunu irege mahemolu mbanua. Na Lowalangi ia, ba yamufatunö huhuonia, me no ladudugö naha wame'e sumange andrö khönia.
32 Ba me luo da'ö, ba labe'e töi Gideono Yerubi-Mba'ali, lamane: Yamufatunö huhuonia khönia Ba'ali, me no idudugö naha wame'e sumange andrö khönia.

 IV. Tandra, ba wangabe'e tödö Gideono 

33 Ba la'owuloi ira dozi Iraono Midiano ba Iraono Gamaleki, awö zowanua ba gatumbukha luo, dozi manö ira, ba la'ötö Yoridano ba tebato ba ndraso andrö, ba Yezere'eli.
34 Ba so Geheha Yehowa khö Gideono, ba ilau dorofe fogaoni ma'uwu Gabieseri, ba wefao khönia.
35 Ba ifatenge zinenge ba mado Manase fefu, ba tefakaoni'ö ira göi, ba wefao khönia. Ba he ba mado Gaseri ba ba mado Zebuloni ba ba mado Nafetali, ba ifatenge göi. Ba möi ira miyaŵa, lafaondragö.
36 Ba imane Gideono khö Lowalangi: Na omasi'ö ö'efa'ö Ndraono Gizeraeli tangagu andre, si mane niŵa'öu —
37 ba hiza, ubologö ba golayama mbasitö mbu mbiri-biri niguti; ba na ha bu mbiri-biri andrö zonamo, ba na otufo danö ma'afefu, ba aboto ba dödögu, ö'orifi Ndraono Gizeraeli tangagu andre, itörö niŵa'öu.
38 Ba itörö. Ba mahemolu ö, ba ihulö wongi wemaoso, ifera'ö mbu mbiri-biri andrö, namo andrö, samba figa nidanö.
39 Ba imane Gideono khö Lowalangi: Böi ofönu khögu, ba hatö samuza tö muhededo. Hatö samuza tö utandraigö ba mbu mbiri-biri andrö. Ya'otufo mbu mbiri-biri, ha ya'ia, ba yamonamo danö ma'afefu.
40 Ba i'o'ö khönia da'ö Lowalangi, ba zi bongi andrö, ha bu mbiri-biri zotufo, ba no monamo danö fefu.

Faza 7

I. Tefofanö zato, lö aröu-röu nitutuyu 

1 Ba ihulö wongi wemaoso Yerubi-Mba'ali, ya'ia Gideono, i'ohe niha andrö fefu, si fao khönia; ba ba zinga gumbu Harodi molombase ira. Ba no yöunia golombaseŵa Ndraono Midiano, i'otarai hili More, ba ndraso misa.
2 Ba imane Yehowa khö Gideono: Abölö ato niha andrö, si fao khöu, tebai ube'e ba dangara Ndraono Midiano andrö, ma dania lasuno ira khögu Iraono Gizeraeli, ma lamane: Tangama wangorifima!
3 Ba ao, farongogö ba zato, ömane: Ha niha zata'u ba satalö tödö, ba yamufuli ia, yamuheta ia ba hili Gileadi! Ba 22,000 zangawuli niha, tobali hatö 10,000 zi tosai.
4 Ba imane Yehowa khö Gideono: Töra zui na niha; ohe mitou ira ba mbewe nidanö, ena'ö uföfö'ö ira ba da'ö. Ba niŵa'ögu khöu dania: Da'ö zi fao khöu, ba fao, ba dozi niŵa'ögu khöu: Böi fao da'ö, ba lö möi.
5 Ba i'ohe mitou ira ba mbewe nidanö. Ba imane Yehowa khö Gideono: Dozi samelai idanö lelara, nifamelai nasu, ba oniagö, ba si manö göi dozi samalöduhini tanö, ba we'amadugö tanga.
6 Ba fa'ato zamelai idanö, ba no 300; ba tanöbö'ö fefu, ba no samalöduhini tanö, ba wamadu idanö.
7 Ba imane Yehowa khö Gideono: Si tölu ngaotu niha andrö, samelai idanö, ube'e sangorifi ya'ami, da'ö u'oguna'ö ba wame'e ba dangau Iraono Midiano andrö; ba tanöbö'ö fefu, ba ndra mofanö, yamufuli ia khöra zamösana.
8 Ba lahalö mbalazo andrö khöra, awö dorofe khöra; ba Iraono Gizeraeli bö'ö fefu, ba iföfanö, hana na ifuli ia khöra zamösana, ha si 300 isaigö khönia. Ba olombaseŵa Ndraono Midiano, ba no tounia, ba Ndraso.

 II. Te'abe'e'ö dödö Gideono ba wangifi 

9 Ba ba zi bongi andrö, ba imane khönia Yehowa: Faoso, misaŵa golombaseŵa, tou andrö, noa sa ube'e ba dangau ia!
10 Ba na ata'u'ö möi mitou, ba ohe ngoni-ngoniu andrö, Fura andrö, ba mi'ae mitou ba zinga golombaseŵa,
11 ba fondrongondrongo, hadia niŵa'ö-ŵa'ö ba da'ö, ba abe'e dödöu dania, ba wanaŵa olombaseŵa. Ba i'ohe ngoni-ngoninia Fura andrö, möi ira mitou, lahatö'ö sibai ira ba zanuwö andrö, ba golombaseŵa.
12 No orudu ba da'ö, ba ndraso, Ndraono Midiano andrö ba Iraono Gamaleki ba si oroi danö tanö ba gatumbukha luo, fa'oya wali wa'atora, ba ondra khöra, ba lö mutaha mu'erai, fa'oya ngawua nene ba mbewe nasi wa'oya.
13 Ba me no ahatö Gideono, ba hiza zanunö khö nawönia fangifinia, imane: No mangifi ndra'o: U'ila roti gandru, si tegaölö mitou ba golombaseŵa Ndraono Midiano, irugi nose zalaŵa, göna ba da'ö, ba aso'a nose, tobali arö ibe'e [roti andrö], ba tou ba danö so nose.
14 Ba itema linia si samösa, imane: Tenga bö'ö da'ö, no si'öli Ndraono Gizeraeli andrö, si'öli Gideono andrö, ono Yo'asi. No ibe'e ba dangania Ndraono Midiano, fabaya olombaseŵa ma'afefu, Lowalangi.

 III. Te'ala Ndraono Midiano andrö ibe'e Gideono 

15 Ba me no irongo Gideono nitunö Ndraono Midiano andrö, fangifi andrö, ba eluahania, ba mangalulu ia; ba ifuli ia ba golombaseŵa Ndraono Gizeraeli, mu'ao ia, imane: Talabu! noa sa'ae ibe'e ba dangami golombaseŵa Ndraono Midiano.
16 Ba i'otölu zi 300 niha andrö, tölu bawa ibe'e, ba idozigö ira torofe, awö migö si lö ösi, ba dangara; ba bakha ba migö andrö, ba sulu.
17 Ba imane khöra: Mifaigi ndra'o ba mi'o'ö khögu; na no urugi zinga golombaseŵa, ba milau nilaugu.
18 Na ulau dorofe, awö zi fao khögu fefu, ba ya'ami göi molau torofe ba zi fasui olombaseŵa fefu, ba mu'ao ami, mimane: Föda khö Yehowa, föda Gideono!
19 Ba irugi zinga golombaseŵa Gideono awönia zi otu andrö, si fao khönia, me talu mbongi, me awena sibai lafataro zanaro, ba lalau dorofe ba laboto migö andrö ba dangara, ba tölu bawa manö,
20 ba molau torofe, laboto migö, ba latuyu tangara kabera zulu, ba ba gambölö, ba torofe, ba wolau, ba mu'ao ira, lamane: Föda khö Yehowa, föda Gideono!
21 Ba lö ibulö'ö ia ba nahania zamösana, ba zi fasui olombaseŵa. Ba mu'awa manö ba golombaseŵa ma'afefu, ba moloi, mu'ira-ira.
22 Ba me lalau dorofe si tölu ngaotu andrö, ba faoma la'ö'ötö nawöra [Iraono Midiano] ba golombaseŵa ma'afefu, ibe'e Yehowa, ba moloi zi so ba golombaseŵa, larugi Mbeti Hasita, tanö ba Zereda, irugi mbewe nidanö ba Habeli Mehola, ba zinga Dabata.
23 Ba tekaoni göi Ndraono Gizeraeli, mado Nafetali ba mado Gaseri ba mado Manase ma'afefu, ba lagohi Ndraono Midiano.
24 Ba ifatenge göi zinenge Gideono ba hili mado Geferayi ma'asambua, ifaŵa'ögö khöra [ba da'ö]: Mi'ae mitou, mifaondragö Ndraono Midiano andrö ba miba'a khöra götöna ba nidanö misa ba ba Yoridano! Ba so mado Geferayi fefu, laba'a götöna ba nidanö misa, irugi Mbeti Bara ba ötöna ba Yoridano.
25 Ba lara'u zalaŵa Ndraono Midiano andrö, si darua, Orebi ba Sebi, ba ba gowe Gorebi labunu Gorebi ba Sebi, ba ba wolazi Zebi. Ba lagohi Ndraono Midiano. Ba bögö ndra Orebi Sebi andrö, ba la'ohe khö Gideono, miyefo Yoridano.

Faza 8

I. Fekökö-kökö mado Geferayi. Latohugö wolohi Iraono Midiano 

1 Ba lamane khönia mado Geferayi: Hana wa ömanö khöma, wa lö muhede'ö khöma? No ha ya'ugö zi möi fasuwö ba Ndraono Midiano andrö! ba fasoso sibai ira khönia.
2 Ba imane khöra: Hadia sa nilaugu, timba nilaumi? Tenga no ebua wo'uwo'u ni'ozaragö mado Geferayi, moroi ba mbua khö Gabiezeri mege?
3 Ba dangami ibe'e zalaŵa Ndraono Midiano andrö, Orebi ba Sebi, Lowalangi. Ba hadia nilaugu timba nilaumi? Ba me iŵa'ö da'ö, ba alö wönura khönia.
4 Ba me no irugi Yoridano Gideono ba me no i'ötö, awö zi tölu ngaotu andrö, si fao khönia, ba si no erege tödö wolohi [emali andrö],
5 ba mangandrö ia ba mbanua Zukota, imane: Mibe'e kue ba niha andre, ni'ohegu, no erege dödöra; solohi salaŵa Ndraono Midiano andrö, Seba ba Salamuna, ndra'odo.
6 Ba lamane salaŵa mbanua: Hadia, no so ba dangau gokhö ndra Seba Salamuna, wa mabe'e kue ba zabölö andrö khöu?
7 Ba imane Gideono: Lau, na ibe'e ba dangagu ndra Seba Salamuna Yehowa, ba ufufu nösimi doi manaze nihalö ba danö si mate.
8 Ba moroi ba da'ö isaŵa Wenieli, ba imanö göi khöra. Ba lamanö göi khönia banua Wenieli, si mane banua Zukota mege.
9 Ba imane göi ba mbanua Wenieli andrö: Na mangawulido lö hadia ia khögu, ba ududugö hati andre!
10 Ba ba Garakoro so ndra Seba Salamuna, awö zanuwö andrö khöra, mato 15,000 niha, dozi si tosai sanuwö andrö, soroi ba gatumbukha luo; ba si no mate, ba no 120,000, oi solohe si'öli.
11 Ba itörö lala zikoli Gideono, tanö ba gatumbukha i'otarai Noba ba Yogebeha, ba ihawui golombaseŵa, me no ahono manö tou zanuwö andrö.
12 Ba moloi ndra Seba Salamuna; ba igohi ira ba ira'u zalaŵa Ndraono Midiano andrö si darua, Seba ba Salamuna, ba sanuwö andrö fefu, ba zumaewe ibe'e.

 II. Fanguhuku banua Zukota andrö ba banua Wenieli ba salaŵa Ndraono Midiano andrö, Seba ba Salamuna 

13 Ba mangawuli Gideono, ono Yo'asi, me no irugi lala miyaŵa ba Heresi, ibato wolohi ya'ira.
14 Ba ira'u zamösa, nono matua, banua Zukota no mege, ba isekhegö, ba iŵa'ö khönia wanura töi zalaŵa Zukota ba satua mbanua, 77 niha.
15 Ba me irugi mbanua Zukota, ba imane: Ya'e ndra Seba Salamuna, nibe'emi börö wango'aya ya'odo, me mimane: Hadia no so ba dangau sa'ae gokhö ndra Seba Salamuna, wa mabe'e kue ba nawöu andrö, si no erege tödö?
16 Ba ihalö zalaŵa mbanua andrö ba ituyu ndraha manaze sodoi, ifabözi'ö mbanua Zukota andrö.
17 Ba hati andrö, ba Wenieli, ba idudugö, ba ibunu tou mbanuara andrö.
18 Ba isofu khö ndra Seba Salamuna, imane: He wisa nga'eu niha andrö, nibunumi ba gahe hili Dabora? Ba lamane: Adölö si mane ya'ugö ira göi; dozi ira, ba ono zalaŵa wamaigida!
19 Ba imane: No talifusögu, iraono ninagu. Ba wa'aduhu wa'auri Yehowa: ena'ö na no mi'orifi ira, ba lö ubunu ami!
20 Ba imane khö nononia si a'a, Yetero: Labu, ö'ötö ira! Ba lö isöbi zi'öli ono matua andrö, ata'u, me iraono na ia.
21 Ba lamane ira Seba Salamuna: Faoso, ya'ugö andrö, ba bunuga! he wisa niha sa, si manö göi wa'abölönia. Ba maoso Gideono, i'ö'ötö ndra Seba Salamuna. Ba ihalö khönia ni'obaŵa andrö, side-ide, aya gondrara ba mbagi.

 III. Lö edöna Gideono lafataro ia razo, ba ifobörö wame'e adu 

22 Ba lamane khö Gideono Iraono Gizeraeli: Iagö salaŵama, he ya'ugö, ba he onou dania, ba he ma'uwumö! me no ya'ugö zangefa'ö ya'aga ba danga Ndraono Midiano.
23 Ba imane khöra Gideono: Lö möiga salaŵami he ya'odo, ba he onogu dania, Yehowa zalaŵami!
24 Ba imane na khöra Gideono: So ni'andrögu khömi ma'ifu: Mibe'e khögu dauge andrö, ahuluami mege, dozi ami. (Me ma'uwu Zima'eli zanuwö andrö, ba no si so dauge)
25 Ba lamane: Mabe'e khöu da'ö saoha gölöma! Ba labologö tou mbaru sebua, ba dozi latou'ö tou ba da'ö dauge andrö, ahuluara mege.
26 Ba fa'abua dauge ana'a andrö, ni'andrönia khönia, ba no 1700 fondruyu, lö lai ni'obaŵa andrö ba saeru dalinga ba baru luo, baru zalaŵa Ndraono Midiano, ba lö lai naya gondrara andrö, aya ba mbagi.
27 Ba ibali'ö adu Gideono ba ibe'e ba mbanuara Ofera. Ba mamosumange adu andrö Ndraono Gizeraeli fefu, ba tobali tandraŵa khö Gideono ba ba zoroiyomonia fefu.
28 Ba tobali lahöndrögö Ndraono Midiano Iraono Gizeraeli, tobali tebai sa'ae maoso. Öfa wulu fakhe wa'ara, ba lö hadia ia ba danöra, götö wa'anau noso Gideono.

 IV. Iraono Gideono ba fa'amatenia. Lafuli la'erogö Yehowa Iraono Gizeraeli 

29 Ba ifuli ia ba khöra Yerubi-Mba'ali andrö, ono Yo'asi, ba nomonia soso sa'ae ia.
30 Ba 70 ngafulu nono matua khö Gideono, si ndruhu nononia, me no oya ndrongania.
31 Ba dongania ba döi andrö, banua Zikhema, ba mo'ono göi khönia, ono matua, ba Abimelekhi ibe'e töi nono da'ö.
32 Ba mate Gideono andrö, ono Yo'asi, no atua sibai, ba lako'o ia ba lewatö namania Yo'asi andrö, ba Gofera, banua ma'uwu Gabiezeri.
33 Ba me no mate Gideono ba lafosumange zui Mba'ali Iraono Gizeraeli, labe'e Lowalangira Mba'ali Mberiti andrö.
34 Ba lö itörö tödö Ndraono Gizeraeli Lowalangira Yehowa, si no mangefa'ö ya'ira ba danga nemalira fefu si tefasui ya'ira;
35 ba lö'ö göi la'omasi'ö nga'ötö Yerubi-Mba'ali Gideono andrö, timba zi sökhi andrö, nilaunia ba Ndraono Gizeraeli, mena'ö.

Faza 9

I. Ibunu dalifusönia andrö Abimelekhi ba ibali'ö razo ia 

1 Ba möi ba Zikhema, khö ndra sibayania, Gabimelekhi andrö, ono Yerubi-Mba'ali ba imane khöra ba ba nuwunia fefu:
2 Misofu sibai ba mbanua Zikhema fefu, mimane: He zohahau dödömi, na fitu ngafulu, iraono Yerubi-Mba'ali andrö fefu, zalaŵami, ba ma na ha samösa zamatörö ya'ami? Ba böi göi olifu ami, wa no föfömi ndra'odo!
3 Ba fahuhuo sibai ndra sibayania andrö ba mbanua Zikhema fefu, ba khönia, dali manö niŵa'önia andrö, ba tobali adöni dödöra khö Gabimelekhi; lamane sa: No ono mbene'öda.
4 Ba labe'e khönia gana'a, fitu ngafulu rufia, nihalö ba gosali Mba'ali Mberiti andrö; ba ibe'e luo niha si si lö yaŵa, si lö ngaroro, Abimelekhi, ba ya'ia zolohe ya'ira.
5 Ba möi ia ba gödo namania, ba Gofera, ba ibunu ndra talifusönia andrö, ono Yerubi-Mba'ali, fitu ngafulu niha, ha sambua tete kara naha wamunu ya'ira. Hatö ono Yerubi-Mba'ali si akhi, Yotamo, zi tosai, me no ibini'ö ia.
6 Ba falukha mbanua Zikhema fefu, awö nösi Milo andrö, möi ira mamataro razo Abimelekhi andrö ba mbörö manawa ba harefa andrö, ba ngai Zikhema.

 II. Amaedola andrö khö Yotamo 

7 Ba me terongo da'ö khö Yotamo, ba möi ia ba hili Garisi, i'iagö zuzu hili, ba mu'ao ia khöra, imane: Mifondrondrongo khögu, ya'ami, banua Zikhema, ena'ö ifondrondrongo limi Lowalangi!
8 Möi döla geu me föna, ba wamayoini khöra razo; ba lamane ba döla zai: Iagö razoma!
9 Ba imane khöra töla zai: Hadia, uböhöi wa'amofanikha andrö khögu, ba nisuno Lowalangi ya'o, awö niha, ba möido manaha-nahae yaŵa hogu geu bö'ö?
10 Ba lamane ba döla ara töla geu andrö: Tabu, ya'ugö iagö razoma!
11 Ba imane töla ara: Hadia uböhöi wa'amigu andrö ba buagu si sökhi sibai, ba möido manaha-nahae yaŵa hogu geu bö'ö?
12 Ba lamane ba ŵeŵe nagu töla geu andrö: Ba tabu, ya'ugö iagö razoma!
13 Ba imane khöra agu: Hadia, uböhöi nösigu andrö, somuso dödö Lowalangi ba tödö niha, ba möido manaha-nahae yaŵa hogu geu bö'ö?
14 Ba lamane ba manaze töla geu andrö fefu: Ba tabu, ya'ugö iagö razoma!
15 Ba imane manaze ba döla geu andrö: Na moroi ba dödömi mibayoini razomi ndra'odo, ba mifaigi khömi nahia ba lumögu! Ba na tenga da'ö, ba alitö dania zi otarai manaze andre, ba i'a geresi ba hili Libano!
16 Ba lau, na satulö nilaumi ba na sadölö, me no mibali'ö razo Gabimelekhi andrö, na si sökhi nilaumi khö Yerubi-Mba'ali ba ba nga'ötönia, ba na no misulöni khönia nilaunia ba khömi andrö, ya'ami andrö,
17 si no möi belebele namagu ba wasuwöta, ba nibelegönia nosonia, ni'efa'önia ba danga Ndraono Midiano, ba ya'ami,
18 ba no milaŵa nga'ötö namagu ma'ökhö; ononia andrö, fitu ngafulu niha, ba no mibunu, ha sambua tete gara naha wamunu ya'ira, ba no mibali'ö razo mbanua Zikhema Gabimelekhi andrö, ono zawuyu namagu, me no ono mbene'ömi —
19 ba na no atö satulö ba sadölö nilaumi khö Yerubi-Mba'ali ba ba nga'ötönia, ba mi'omusoi'ö dödömi ba khö Gabimelekhi andrö ba yamu'omusoi'ö dödönia ba khömi.
20 Ba na tenga da'ö, ba alitö yamu'otarai Gabimelekhi, ba yamu'a mbanua Zikhema, fabaya ösi Milo andrö, ba yamu'otarai göi mbanua Zikhema ba ösi Milo andrö alitö, ba yamu'a Gabimelekhi!
21 Ba moloi Yotamo, ba irugi Mbe'eri ba woloinia andrö; ba da'ö i'iagö; lö ikhamö ia ga'ania Abimelekhi.

 III. Molaŵa mbanua Zikhema khö Gabimelekhi 

22 Ba me no medölu fakhe razo Ndraono Gizeraeli Gabimelekhi,
23 ba ifatörö mbekhu wa'udusa khö Gabimelekhi ba ba mbanua Zikhema Lowalangi, ba tobali fabali khö Gabimelekhi mbanua Zikhema,
24 ena'ö tesulöni horöra andrö ba ndraono Yerubi-Mba'ali andrö si fitu ngafulu, ba ena'ö tohare ba nono mbene'öra Abimelekhi, samunu ya'ira, ndrora andrö, ba ba mbanua Zikhema, si no manolo ya'ia ba wamunu talifusönia, ibe'e [Lowalangi].
25 Ba lafatenge niha, udunia, banua Zikhema, niha samini'ö ya'ira ba zuzu hili, niha sorabu, gofu ha niha zanörö lala. Ba te'ombakha'ö da'ö khö Gabimelekhi.
26 Ba so Ga'ali, ono Yobeli ba talifusönia; lasaŵa Zikhema ba tobali faduhu dödö mbanua Zikhema khönia.
27 Ba möi ira ba danö, la'ozaragö mbua nagu ba lalazi, ba owulo ira, ba wangandrö saoha gölö, möi ira ba gosali Lowalangira, manga ira ba mamadu agu ba la'eli'elifi Gabimelekhi.
28 Ba imane Ga'ali, ono Yobeli: Ha niha Gabimelekhi, ha niha nono Yerubi-Mba'ali andrö, wa tafondrondrongo linia? Tenga banua Zikhema ia ba tenga kumandrunia Zebuli andrö? Ba hana na ifondrondrongo khönia, awö nga'ötö Hemori andrö, furugö mbanua Zikhema. Ba ya'ita, ba hadia wa ta'o'ö khönia?
29 Ena'ö na ya'o zalaŵa niha andre, ba utimba Gabimelekhi ba umane khönia: Oya'ö zabölö khöu ba labu!

 IV. Atu'a ba Zikhema Gabimelekhi ba idudugö 

30 Ba me terongo khö Zebuli andrö, kumandru mbanua, wehede Ga'ali andrö, ono Yobeli, ba mofönu ia,
31 ba i'onekhesi wamatenge sinenge khö Gabimelekhi, imane khönia: Hiza, no möi ba Zikhema Ga'ali andrö, ono Yobeli, awö dalifusönia andrö, ba molaŵa khöu mbanua labe'e!
32 Ba faoso, ya'ugö, awö niha andrö, si fao-fao khöu, mitörö bongi ba mibini'ö ami ba mbenua;
33 ba ba zanguhulö wongi, na tumbu luo, ba faoso, ba mihawui mbanua; ba na ifaondragö ndra'ugö, awö zi fao khönia andrö, ba lau khönia zenahöi ndra'ugö.
34 Ba maoso Gabimelekhi, awö zabölö andrö fefu, si fao khönia, ba zi bongi, ba labini'ö ira ba gamaudu Zikhema, öfa bawa.
35 Ba me so Ga'ali andrö, ono Yobeli, me itörö mbawa göli, we'amöi baero, ba maoso Gabimelekhi, awö zi fao khönia, laröi mbini-mbini andrö khöra.
36 Ba i'ila zanuwö andrö Ga'ali ba imane khö Zebuli: Hiza zanuwö moroi yaŵa ba zuzu hili! Ba imane khönia Sebuli: Öbali niha lumö hili!
37 Ba ifuli imane Ga'ali: Si ndruhu, sanuwö zi otarai wusö danö mitou ba sambawa zi otarai manawa zebua elemu andrö!
38 Ba imane khönia Sebuli: Ba heza so wa'abe'e mbawa andrö, me ömane: Ha niha Gabimelekhi andrö, wa tafondrondrongo linia? Da'ö zabölö andrö, si lö ba dödöu mege! Ba labu ba lau fasöndra khöra!
39 Ba föna mbanua Zikhema Ga'ali we'amöi. Ba fasöndra ira khö Gabimelekhi.
40 Ba moloi ira ibe'e Abimelekhi ba ato zi mate, irugi fönaföna mbawa göli mbanua.
41 Ba ba Garuma soso Gabimelekhi, fatua itimba Ga'ali ba talifusönia Sebuli; tobal tebai sa'ae la'iagö Zikhema.
42 Ba mahemolu ö, ba milo mbanua Zikhema, lahulö wöngi. Ba te'ombakha'ö khö Gabimelekhi.
43 Ba i'ohe zabölö andrö khönia, ifotölu bawa, ba labini'ö ira ba mbenua. Ba me i'ila, möi ba danö mbanua Zikhema, ba ifaondragö ba ilau khöra.
44 Ba ya'ia [Abimelekhi], awö zi sambawa andrö, si fao khönia, ba möi mitou, la'iagö föna mbawa göli, fatua lalau ba zi so baero ba mbenua fefu si dombua bawa andrö, fatua labunu tou.
45 Ba awena ilau ba mbanua Abimelekhi, ma'öma'ökhö, ba atu'a ia bakha; ba ösi mbanua ba la'ö'ötö, ba banua ba ladudugö, ba lafazaewe nasio ba nahania.
46 Ba me larongo da'ö si so ba hati andrö ba Zikhema, fefu, ba möi ira yaŵa ba zi sagötö ba gosali Lowalangi Mberiti andrö khöra.
47 Ba me te'ombakha'ö khö Gabimelekhi: No owulo fefu nösi hati andrö ba Zikhema!
48 ba möi yaŵa ba hili Zalomono andrö Gabimelekhi, awö zabölö andrö fefu, si fao khönia. Ba ituyu wato Abimelekhi, i'eŵa ndraha geu, ba ihalö ba i'angalisigö. Ba iŵa'ö ba zabölo andrö, si fao khönia: Hadia ni'ilami nilaugu, ba mita'i-ta'i mi'o'ö!
49 Ba dozi la'eŵa göi ndraha geu awönia andrö, ba la'o'ö Gabimelekhi, ba latibö'ö ba gosali [ndraha geu andrö], latunu gosali, ba tobali ahori mate nösi zi hulö hati andrö ba Zikhema — mato 1.000 niha, iramatua ba ira alawe.

 V. Fa'atekiko Gabimelekhi 

50 Ba möi ba Debesi Gabimelekhi, lafasui ba atu'a ira.
51 Ba ba dalu mbanua bakha, ba so zi hulö hati; ba da'ö lasaŵa ösi mbanua fefu, iramatua ba ira alawe. La'aro'ö mbawandruhö furira ba möi ira yaŵa ba lote ba hati andrö.
52 Ba so Gabimelekhi, ba wanudugö hati andrö. Ba me ihatö'ö ia ba mbawandruhönia, ba wanunu ya'ia,
53 ba ifazaumba ba högö Gabimelekhi gara gisa wakhe ira alawe, moroi yaŵa, aboto högönia ibe'e.
54 Ba igösö muhede khö ngoni-ngoninia, solohe fangönania, imane khönia: Söbi zi'öliu ba falua bunudo, fa böi laŵa'ö dania: Nibunu ndra'alawe! Ba itaru'ö khönia zi'öli ngoni-ngoninia andrö, ba mate ia.
55 Ba me la'ila Iraono Gizeraeli, no mate Gabimelekhi, ba ifuli ia khöra zamösana.
56 Si manö wamasulöni Lowalangi horö Gabimelekhi andrö, horönia khö namania, me ibunu dalifusönia andrö, si fitu ngafulu,
57 ba he horö mbanua Zikhema andrö fefu, ba ihare'ö ba högöra Lowalangi. Ba tobali itörö ba khöra wangelifi Yotamo andrö, ono Yerubi-Mba'ali.

Faza 10

I. Tola ba Ya'iro sanguhuku Iraono Gizeraeli 

1 Furi Gabimelekhi andrö, ba maoso Dola, ono Wua, ma'uwu Dodo, mado Isasari, ba wangorifi Iraono Gizeraeli. Banuania Zamiri, ba hili mado Geferayi.
2 Dua wulu a tölu fakhe wa'ara sanguhuku Iraono Gizeraeli ia, ba mate ia ba ba Zamiri lako'o.
3 Ba furinia, ba maoso Ya'iro, banua Gileadi, ba 22 fakhe wanguhukunia Iraono Gizeraeli Tölu ngafulu nononia matua,
4 si fakudo ba nono galide, tölu ngafulu, ba tölu ngafulu khöra mbanua, halama soya khö Ya'iro döi, irugi ma'ökhö, ba danö Gileadi.
5 Ba mate Ya'iro andrö, ba ba Gamono lako'o.

 II. Lafuli la'erogö Lowalangi Iraono Gizeraeli ba göna famakao ba mangesa dödöra 

6 Ba lafuli lalau zi fatuwu khö Yehowa Iraono Gizeraeli, lafosumange Mba'ali ba Asaroti andrö, ba adu Ndrawa Garamo andrö ba adu Zidona ba adu Ndraono Moabi ba adu Ndraono Gamoni, ba adu Ndrawa Wilisiti, ba la'erogö Yehowa ba lö lafosumange.
7 Ba mofönu Yehowa ba Ndraono Gizeraeli, ba i'amawa ira, ibe'e ba danga Ndrawa Wilisiti ba ba danga Ndraono Gamoni.
8 Da'ö zamakao Iraono Gizeraeli ba sanguhundragö ya'ira, me luo da'ö, ba meweleŵalu fakhe dania, dozi Iraono Gizeraeli yefo Yoridano, ba danö Ndraono Gamori andrö, ba danö Gileadi.
9 Ba la'ötö göi Yoridano Iraono Gamoni, ba wolau ba mado Yuda göi ba ba mado Mbeniyami ba ba ma'uwu Geferayi, tobali abu sibai dödö Ndraono Gizeraeli.
10 Ba la'angaröfi li Yehowa Iraono Gizeraeli, lamane: Horöma khöu, wa no ma'erogö Lowalangima, awö wa no mafosumange Mba'ali andrö!
11 Ba imane Yehowa ba Ndraono Gizeraeli: Hadia, tenga no lafakao göi ami Dawa Miserayi ba Iraono Gamori ba Iraono Gamoni ba Dawa Wilisiti,
12 ba banua Zidona ba Iraono Gamaleki ba Iraono Midiano, ba mi'angaröfi li ndra'o, ba u'efa'ö ami ba dangara?
13 Ba ya'ami, ba no mi'erogö ndra'o ba no mifosumange Lowalangi bö'ö. Andrö wa lö'ö sa'ae edönado u'orifi ami.
14 Mi ae mi'angaröfi li Lowalangi andrö, nitutuyumi khömi! Hana na ya'ira zangorifi ya'ami, na tosasa ami!
15 Ba lamane Iraono Gizeraeli khö Yehowa: Horöma; hadia zomasi'ö ba lau khöma, ha fa ö'orifi ndra'aga iya'e!
16 Ba latibo'ö nadu niha baero andrö, laheta ba mbanuara, ba lafosumange Yehowa. Ba ahakhö dödönia wamakao Ndraono Gizeraeli andrö.

 III. Möi ira fasuwö ba Ndraono Gamoni 

17 Ba so Ndraono Gamoni, la'iagö danö Gileadi. Ba möi göi Ndraono Gizeraeli, ba ba ngai Misefa la'iagö.
18 Ba faoma lamane khö nawöra salaŵa Gileadi: Ha niha zi börötaigö fasöndra ba Ndraono Gamoni andrö? Da'ö dania nibe'e salaŵa mbanua Gileadi fefu!

Faza 11

I. Labe'e sanguhuku Yefita andrö banua Gileadi 

1 Niha sabölö Yefita andrö, banua Gileadi, ba no ono horö ia. Gileadi nama Yefita andrö.
2 Ba me mo'ono ndronga Gileadi khönia, ono matua, ba me itugu ebua ndraono ndrongania andrö, ba latimba Yefita, lamane khönia: Tebai manema ondröita dania ndra'ugö moroi yomo khöma, me no ono ndra'alawe bö'ö ndra'ugö.
3 Ba moloi Yefita labe'e talifusönia andrö, i'iagö danö Tobi. Ba la'ondrasi ia niha si lö ngaroro, fao-fao ira khönia.
4 Ba lö ara, ba labörötaigö lasuwö-suwö Ndraono Gizeraeli Iraono Gamoni.
5 Ba me labörötaigö manuwö Iraono Gizeraeli Iraono Gamoni, ba maoso zalaŵa ba danö Gileadi, möi ira muhalö Yefita, ba danö Tobi.
6 Lamane khö Yefita: Tabu, iagö solohe ya'aga, ba talau fasuwö ba Ndraono Gamoni andrö!
7 Ba imane Yefita ba zalaŵa Gileadi: Hadia, tenga si fatiu ami khögu ba tenga sanimba ya'odo baomo namagu ami? Ba hana wa möi ami khögu, na abu dödömi?
8 Ba lamane khö Yefita salaŵa Gileadi: Hiza, mafuli möi khöu, ba na möi'ö awöma ba wasuwöta ba Ndraono Gamoni andrö, ba mahalö högöma ndra'ugö, dozi banua ba danö Gileadi.
9 Ba imane Yefita ba zalaŵa Gileadi andrö: Na mihalö mangawuli ndra'odo, ba wasuwöta andrö ba Ndraono Gamoni, ba na ibe'e ba dangagu ira Yehowa, ba högömi ndra'odo!
10 Ba lamane khö Yefita salaŵa Gileadi andrö: Yamufondrongondrongo khöda Yehowa, na lö ma'o'ö niŵa'öu andrö.
11 Ba fao Yefita ba zalaŵa Gileadi andrö, ba lafataro ia högöra ba solohe ya'ira sato. Ba i'ombakha'ö khö Yehowa ba Misefa fefu hadia ia zi so ba dödönia Yefita.

 II. Ifatenge zinenge khö razo Ndraono Gamoni 

12 Ba ifatenge zinenge Yefita khö razo Ndraono Gamoni, imane khönia: Hadia nihalöu khögu, wa so'ö moroi sa khögu, ba wanuwö banuagu?
13 Ba imane razo Ndraono Gamoni ba zinenge Yefita: No lahalö khöra danögu Iraono Gizeraeli, me la'otarai danö Miserayi, i'otarai Garono numalö ba Yaboko ba irege mbewe Yoridano: ba fuli khögu, saoha gölöu!
14 Ba ifuli ifatenge zinenge Yefita khö razo Ndraono Gamoni, ena'ö lamane khönia:
15 Da'ö niŵa'ö Yefita: Lö nihalö Ndraono Gizeraeli tanö Ndraono Moabi ba tanö Ndraono Gamoni.
16 Me la'otarai danö Miserayi Iraono Gizeraeli, me no latörö danö si mate, irugi nasi zukhu ba irugi Gadesi,
17 ba lafatenge zinenge Iraono Gizeraeli khö razo Ndraono Gedomo, lamane: Tehe khönia wanörö tanöu! Ba lö itehe razo Ndraono Gedomo. Ba lafatenge göi khö razo Ndraono Moabi ba te khönia. Ba la'iagö Gadesi Iraono Gizeraeli.
18 Ba latörö danö si mate, lahene danö Ndraono Gedomo ba tanö Ndraono Moabi ba larugi danö tanö ba gatumbukha luo, i'otarai danö Ndraono Moabi andrö, ba yefo Garono molombase ira, lö lahundragö danö Ndraono Moabi; ola Ndraono Moabi sa Garono andrö.
19 Ba lafatenge zinenge Iraono Gizeraeli khö razo Ndraono Gamori Sihona andrö, razo ba Hesibona, lamane khönia Iraono Gizeraeli: Tehe khöma wanörö tanöu, ba we'amöi ba danöma!
20 Ba mamaudu dödö Zihona ba Ndraono Gizeraeli, lö itehe khöra wanörö tanönia, i'owuloi zabölö khönia fefu, ba zinga Yasa la'iagö, ba lalau ba Ndraono Gizeraeli:
21 Ba ibe'e ba danga Ndraono Gizeraeli Zihona, fabaya banuania fefu, Yehowa, Lowalangi Ndraono Gizeraeli; möna Ndraono Gizeraeli ba lahalö khöra danö Ndraono Gamori andrö, si so ba danö andrö, ma'asagörö.
22 Tobali la'okhögö danö Ndraono Gamori andrö, ma'afefu, i'otarai Garono numalö ba Yaboko, ba i'otarai danö si mate, numalö ba mbewe Yoridano.
23 Ba hiza, no itimba Ndraono Gamori andrö föna mbanuania Iraono Gizeraeli Lowalangi Ndraono Gizeraeli andrö, Yehowa, ba hadia, ya'ugö zangai tana khöra?
24 Hadia, na so nituturu Lowalangiu Kamosi andrö khöu, ba hadia, lö öhalö? ba ha niha göi nitimba Lowalangima, Yehowa, fönama, da'ö nihalöma si so khönia.
25 Ba hadia, no si sökhi ndra'ugö, moroi khö Mbalaki andrö, ono Zifori, razo Ndraono Moabi? Hadia, no irai ifadöni hadia ia ba Ndraono Gizeraeli ba no irai fasuwö khöra?
26 Götö wa no ahono Ndraono Gizeraeli ba Hesibona ba ba mbanua si faböbö khöra ba ba Garoeri ba ba zi faböbö ba da'ö, mumalö ba mbanua fatambai Garono, no 300 fakhe wa'ara, ba hana wa lö mi'okhögö barö ö?
27 Ya'odo, ba lö nifakaogu ya'ugö, ba si lö atulö ölau khögu, wanuwö ya'odo: Yohowa andrö, sanguhuku, ba yamu'asiwai huhuo Ndraono Gizeraeli ba Ndraono Gamoni.
28 Ba razo Ndraono Gamoni andrö, ba lö ifondrondrongo nifaŵa'ögö Yefita khönia.

 III. Latimba Ndraono Gamoni. Amabu'ula li Yefita 

29 Ba so Geheha Yehowa khö Yefita, ba itörö danö Gileadi ba tanö mado Manase, isaŵa Misefa ba danö Gileadi, ba moroi ba Misefa ba danö Gileadi i'otarai we'amöi fasuwö ba Ndraono Gamoni.
30 Ba ifabu'u linia khö Yehowa Yefita, imane: Na si ndruhu öbe'e ba dangagu Ndraono Gamoni andrö,
31 ba khö Yehowa zi föföna mamaondragö ya'o baewali khögu, na mangawulido moroi ba Ndraono Gamoni lö hadia ia, ba ube'e sumange nitunu.
32 Ba möi fasuwö ba Ndraono Gamoni Yefita, ba wolau khöra, ba ibe'e ba dangania ira Yehowa.
33 Abölö sibai te'ala ira ibe'e, i'otarai Garoeri, irugi Miniti,
20  banua, ba irugi Habeli Kerami. Tobali lahöndrögö Ndraono Gamoni Iraono Gizeraeli.
34 Ba me irugi nomonia ba Misefa Yefita, ba möi sibai tou nononia alawe, ibözi waritia ba manari. Awai nononia, ha si sambua andröi; lö ononia bö'ö, he ono matua, ba he ono alawe.
35 Ba me i'ila ia, ba itika nukhania, imane: Alai ndra'o ndra'ugö onogu! Abu sibai dödögu öbe'e; ya'ugö sibai zolohe ba wamakao ya'odo. Noa sa numalö ligu khö Yehowa, ba tebai ufuli!
36 Ba imane khönia: He ama, na no numalö liu khö Yehowa, ba lau khögu niŵa'öu andrö. Noa sa atö ibe'e Yehowa, ö'ila ölau mbalöu ba nemaliu andrö, Iraono Gamoni.
37 Ba i'andrö khö namania: Sambalö tehe khögu: dua waŵa wa'ara böhölido, ena'ö möido misa ba hili ba wange'esi fa'ono'alawe andrö khögu, ya'odo ba awögu ono alawe.
38 Ba imane khönia: Ba ae'e! ba dua waŵa itehe khönia. Ba möi ia ba fao khönia nawönia ono alawe, ba ba hili i'e'esi wa'ono'alawenia.
39 Ba me no irugi dua waŵa, ba ifuli ia khö namania, ba ifatörö khönia gamabu'ula linia andrö. Ba no lö irai orudu khönia ndramatua. Ba tobali huku ba Ndraono Gizeraeli:
40 Ero röfi möi nono Ndraono Gizeraeli alawe, ba wanuno ono Yefita andrö, banua Gileadi, öfa'öfa ngaluo wa'ara.

Faza 12

I. Fasosota mado Geferayi khö Yefita 

1 Ba owulo mado Geferayi, möi ira ba Zafono ba lamane khö Yefita: Hana wa möi'ö manö fasuwö ba Ndraono Gamoni ba lö sihede'ö khöma, ena'ö faoga khöu? Damatunu nomou si so'ö yomo!
2 Ba imane khöra Yefita: Fagua-gua sibai mege ndra'aga ba Ndraono Gamoni andrö, ya'odo ba banuagu, ba u'angaröfi li ami, ba lö'ö sa mi'efa'ö ndra'o ba dangara.
3 Ba me u'ila, lö edöna mitolo ndra'o, ba ubelegö nosogu, möido fasuwö ba Ndraono Gamoni ba ibe'e ba dangagu ira Yehowa. Ba hadia wa möi ami khogu ma'ökhö, ba wolau khögu?
4 Ba ifakaoni'ö mbanua Gileadi fefu Yefita, ba ilau ba mado Geferayi, ba te'ala sibai mado Geferayi, labe'e banua Gileadi andrö. Noa sa lamane: Mado Geferayi soloi ami: Si te'u'u ba danö mado Geferayi Gileadi andrö ba ba danö mado Manase.
5 Ba laba'a götöna ba Yoridano banua Gileadi, tanö ba mado Geferayi. Ba na so zoloi andrö, mado Geferayi, na mu'ao: Mifolala ndra'o miyefo! ba lamane khönia banua Gileadi: Hadia, mado Geferayi ndra'ugö? Ba na imane: Tenga!
6 ba lamane khönia: Ŵa'ö: Skhibolet! ba na imane: Sibolet! na lö itörö tödönia, i'atulö'ö wanötöi, ba lara'u ia ba la'ö'ötö ia ba da'ö ba götöna andrö ba Yoridano. Tobali 42,000 zi mate mado Geferayi, me luo da'ö.
7 Ba meönö fakhe ihuku Ndraono Gizeraeli Yefita andrö. Aefa da'ö, ba mate Yefita, banua Gileadi, ba ba mbanua Gileadi lako'o ia.

 II. Ebesana ba Elono ba Abedono, sanguhuku andrö 

8 Ba furinia, ba Ebesana banua Mbetilekhema zanguhuku Iraono Gizeraeli.
9 Tölu ngafulu nononia matua, ba tölu ngafulu nono alawe nibe'enia nihalö ba mbanua baero ba tölu ngafulu ihalö khö nononia matua ono alawe mbanua bö'ö. Mewitu fakhe ihuku Ndraono Gizeraeli;
10 aefa da'ö, ba mate Gebesana ba ba Mbetilekhema lako'o.
11 Ba furinia, ba Elono, mado Zebuloni zanguhuku Iraono Gizeraeli, mewulu fakhe.
12 Ba aefa da'ö, ba mate Gelono andrö, mado Zebuloni, ba ba Nayalona, ba danö mado Zebuloni, lako'o ia.
13 Ba furi da'ö, ba Abedono, ono Hileli, banua Wiratono, zanguhuku Iraono Gizeraeli.
14 Öfa wulu nononia matua ba tölu ngafulu ma'uwunia, si fakudo ba hulu nono galide, fitu ngafulu nga'eu. Meŵalu fakhe ihuku Ndraono Gizeraeli.
15 Aefa da'o, ba mate Gabedono andrö, benua Wiratono, ono Hileli, ba ba Wiratono lako'o ia, ba danö mado Geferayi, ba hili Ndraono Gamaleki andrö.

Faza 13

I. I'oroma'ö ia mala'ika khö wo'omo Manoa andrö 

1 Ba lalau zui zi fatuwu khö Yehowa Iraono Gizeraeli; ba ibe'e ba danga Ndrawa Wilisiti ira Yehowa, öfa wulu fakhe wa'ara.
2 Ba so niha, banua Zorea, mado Dano, Manoa döi, ba dongania, ba si lö ono, lö irai mo'ono.
3 Ba i'oroma'ö ia ba ndra'alawe andrö mala'ika Yehowa andrö, imane khönia: Hiza sa, si lö ono ndra'ugö, lö örai mo'ono, ba manabina dania ndra'ugö ba mo'ono'ö, ono matua.
4 Ba amoni'ö, böi badu nagu ba he hadia ia zi mabu niha, ba böi a hadia ia zi ra'iö.
5 Ba manabina dania ndra'ugö ba mo'ono'ö ono matua; ba lö tola dania lafatörö wanöwö ba högö nono andrö, me ni'amoni'ö khö Yehowa dania ia, i'otarai dalu ninania, ba ya'ia zi börögö dania mangefa'ö Iraono Gizeraeli ba danga Ndrawa Wilisiti.
6 Ba möi ndra'alawe andrö, itunö khö ndrongania, imane: No möi khögu genoni Lowalangi; hulö mala'ika Lowalangi wamaigigu, — sata'u sibai ita, ba lö nisofugu khönia heza moroi ia, ba töinia, ba lö ni'ombakha'önia khögu.
7 Ba imane khögu: Na manabina dania ndra'ugö ba na mo'ono'ö, ono matua, ba böi badu nagu ba he hadia ia zi mabu niha, ba böi a hadia ia zi ra'iö, me ni'amoni'ö khö Lowalangi dania nono andrö, i'otarai dalu ninania, numalö ba wa'amatenia.

 II. Ifuli oroma mala'ika andrö 

8 Ba mangandrö Manoa khö Yehowa, imane: He So'aya! Ena'ö na ifuli ia khöma enoni Lowalangi andrö, nifatengemö, ba ena'ö na ifahaö ndra'aga, he mawisa ba khö nono andrö, si tumbu dania!
9 Ba i'o'ö khö Manoa Lowalangi, tobali ifuli ia ba ndra'alawe andrö mala'ika Lowalangi andrö, me no dumadao ia ba nowi, lö ira matuania, Manoa.
10 Ba fagohi ndra'alawe andrö, i'ombakha'ö khö ndrongania, imane: Hiza, no ifuli i'oroma'ö ia khögu niha andrö, si no möi khögu bohou na!
11 Ba maoso Manoa, i'o'ö ndrongania, ba me irugi zi so niha andrö, ba imane khönia: Hadia, ya'ugö niha andrö si fahuhuo ba ndra'alawe andre? Ba imane: Ya'ia!
12 Ba imane Manoa: Ba na itörö niŵa'öu andrö, ba he mawisa ba nono andrö, he wisa lala?
13 Ba imane mala'ika Yehowa khö Manoa: Fefu hadia ia niŵa'ögu ba ndra'alawe andre, ba lö ibabaya.
14 Ma'ifu manö lö tola i'a hadia ia zi otarai ŵeŵe nagu; agu ba hadia ia zi mabu niha, ba lö tola ibadu, ba hadia ia zi ra'iö, ba lö tola i'a: fefu hadia ia niŵa'ögu khönia, ba itöngöni.
15 Ba imane Manoa khö mala'ika Yehowa andrö: Omasiga mataha'ö ba mabe'e öu nono nambi.
16 Ba imane mala'ika Yehowa khö Manoa: Ba he ŵa'ae ötahado ena'ö, ba lö'ö sa atö u'a wöfö göu; ba na edöna'ö ö'asiwai zumange nitunu, ba khö Yehowa tandrösaigö. Lö'ö sa i'ila Manoa wa no mala'ika Yehowa andrö.
17 Ba imane Manoa khö mala'ika Yehowa andrö: Ha niha döimö? Na itörö dania niŵa'öu, ba mafosumange ndra'ugö.
18 Ba imane khönia mala'ika Yehowa: Hadia wa osofu döigu? — noa sa atö sahöli-höli dödö!

 III. Mame'e sumange Manoa. Fa'atumbu Zimesono 

19 Ba ihalö nono nambi andrö Manoa, fabaya sumange ni'a andrö, ibe'e sumange Yehowa, ba dete gara. Ba hiza zahöli-höli dödö, anehe Manoa ba dongania.
20 Me ebua miyaŵa ba mbanua hola-hola galitö ba naha wame'e sumange, ba numalö miyaŵa mala'ika Yehowa andrö ba hola-hola galitö andrö ba naha wame'e sumange. Ba me la'ila da'ö Manoa ba dongania, ba lafalögu tou ira ba danö.
21 Ba lö'ö sa'ae i'oroma'ö ia khö Manoa ba khö ndrongania mala'ika Yehowa andrö. Ba aboto ba dödö Manoa, wa no mala'ika Yehowa.
22 Ba imane Manoa khö ndrongania: Si mate ita, me no ta'ila Lowalangi!
23 Imane khönia dongania: Na nilau dödö Yehowa ibunu ita, ba lö itema mena'ö khöda zumange nitunu ba sumange ni'a, ba lö i'oroma'ö khöda da'ö fefu ba lö ifarongogö khöda zi mane da'ö.
24 Ba mo'ono ndra'alawe andrö, ono matua, ba Simesono ibe'e töi; ba manöi nono andrö ba ifahuwu'ö ia Yehowa.
25 Ba ibörötaigö i'o'ou ia Eheha Yehowa ba golombaseŵa mado Dano andrö, ba gotaluara Zorea Gesa'oli.

Faza 14

I. Ifohu nono alawe Ndrawa Wilisiti Simesono 

1 Ba möi misi tou ba Dimenata Zimesono, ba i'ila ba da'ö nono alawe, Dawa Wilisiti, ba Dimenata andrö.
2 Ba ifuli ia misi yaŵa manutunö da'ö khö ndra amania, imane: No u'ila nono alawe, Dawa Wilisiti, ba Dimenata, mitehe khögu wangai ya'ia.
3 Ba lamane khönia ira amania: Hadia lö'ö sa'ae ira alawe ba nono dalifusöu, ba niwada fefu, wa ba niha baero, ba Ndrawa Wilisiti andrö, ba niha si lö muboto, öhalö khöu? Ba imane Simesono khö namania: Da'ö be'e khögu, omasido!
4 Ba lö'ö sa aboto ba dödö ndra amania, wa moroi ba Lowalangi da'ö, me sangalui börö ia, ba Ndrawa Wilisiti. Me luo da'ö, ba Dawa Wilisiti zamatörö Iraono Gizeraeli.

 II. Ibunu zingo 

5 Ba möi ba Dimenata Zimesono, awö ndra amania inania. Ba me larugi kabu nagu mbanua Dimetata andrö, ba faondra khönia nono zingo, si lö mudöna-döna, mundröndrö-ndröndrö.
6 Ba so khönia Geheha Yehowa, ba isasawi nono zingo andrö, nifanasawi ono nambi, ba lö'ö sa hadia ia ba dangania. Ba lö'ö sa i'ombakha'ö khö ndra amania nilaunia andrö.
7 Ba möi mitou ia, fahuhuo ia khö nono alawe andrö ba faduhu dödö Zimesono khönia.
8 Ba lö ara, ba ifuli möi, ba wangai ya'ia. Ba möi ia ba zinga lala, ba wamaigi amatela zingo no mege, ba hiza ŵani ba gamatela zingo andrö, ba mo'ösi.
9 Ba ilau ba lalu'ania ba ifelai barö wowaö-waönia andrö. Ba me fakhamö ia khö ndra amania, ba ibe'e öra ösa, ba lö'ö sa i'ombakha'ö, wa ba gamatela zingo andrö mege ihalö ŵe ŵani andrö.

 III. Falöŵania ba dahö-dahö andrö khönia 

10 Ba möi misi tou khö nono alawe andrö namania, ba ilau walöŵa ba da'ö Zimesono, si manö sa huku ba nono matua.
11 Ba me ata'u ira Zimesono, ba tölu ngafulu labe'e awönia niha, si lö aefa-aefa khönia.
12 Ba imane ba da'ö Simesono: Da'uŵa'ö khömi dahö-dahö. Na misöndra geluaha barö zi fitu bongi walöŵa andre, na mi'ila miŵa'ö, ba tölu ngafulu ube'e khömi kameza ba tölu ngafulu baru ba walöŵa,
13 ba na tebai misöndra khögu, ba ya'ami zame'e khögu, tölu ngafulu gameza ba tölu ngafulu mbaru luo. Ba lamane khönia: Ŵa'ö dahö-dahö andrö khöu, ena'ö marongo.
14 Ba imane khöra: Ö, si otarai zi manga ba sami, si otarai zabölö. Ba tölu bongi wa'ara ba lö lasöndra geluaha dahö-dahö andrö.
15 Ba mahemolu ö, ba la'andrö khö ndronga Zimesono, lamane: Ŵa'ö khö wo'omou andrö, ena'ö i'ombakha'ö khöma geluaha dahö-dahö andrö, ba na lö ötologa, ba masului ndra'ugö, fabaya si samba omo ndra amau. Te ba wanganumana ya'aga mikaoni ndra'aga!
16 Ba mege-ege ndronga Zimesono khönia, imane: Ha sambalö fa'abua gölöu khögu, ba tenga fa'omasi; no öŵa'ö ba dalifusögu dahö-dahö ba lö ni'ombakha'öu khögu! Ba imane khönia: Ba khö namagu ba khö ninagu, ba lö ni'ombakha'ögu, ba u'ombakha'ö khöu!
17 Ba mege-ege ia khönia, irege no alua zi fitu bongi andrö, götö mbongi walöŵa andrö. Ba me luo si fitu andrö, ba i'ombakha'ö khönia, me no iforege sibai khönia. Ba ya'ia zangombakha eluaha dahö-dahö andrö ba dalifusöra.
18 Me luo si fitu andrö, ba la'ombakha'ö khönia banua da'ö, gasa-gasa wa möi ia si bakha khö ndrongania, lamane: Hadia zami moroi ba ŵe ŵani, ba hadia zabölö moroi ba zingo? Ba imane khöra: Na lö mifake mena'ö nono zaŵi khögu, ba wanguhundra laza khömi, ba lö'ö sa misöndra mena'ö geluaha dahö-dahö andrö khögu!
19 Ba so khönia Geheha Yehowa ba möi ia misi tou ba Gasekalo, ba tölu ngafulu ibunu niha, banuara. Ba ihalö nukhara ba ibe'e ba zanöndra eluaha dahö-dahö andrö khönia mbaru andrö, baru ba walöŵa. Ba mofönu sibai ia, ba ifuli ia misi yaŵa khö namania.
20 Ba donga Zimesono andrö, ba tebe'e khö nawönia, nihalönia khönia awö fao.

Faza 15

I. Ilau mbalönia Simesono 

1 Ba lö ara furi ö, me baŵa wamasi gandru, ba so Zimesono, i'ohe nono nambi, möi ia mufaigi ndrongania andrö, imane: Mifa'amöido si bakha khö ndrongagu! Ba lö ifa'amöi ia amania matuania.
2 Imane sa amania andrö: Uwai sabua ölö ndra'ugö khönia, ba no ube'e khö nawöu andrö; ba si sökhi moroi khönia na'i nakhinia andrö: hana na khöu da'ö, fangalinia.
3 Ba imane khöra Simesono: Si samuza andre, ba lö horögu ba Ndrawa Wilisiti andrö, na ulau khöra hadia ia!
4 Ba maoso Zimesono, möi mondra'u asu gatua, tölu ngaotu rozi, ba ihalö zulu, ba ifaböbö gi'o nasu gatua andrö, dua-dua rozi, ba sara-sara ibe'e sulu ba gotalua gi'o andrö, si dua-dua rozi.
5 Ba itunu zulu andrö, ba ifoloi nasu gatua, ba mbasitö Ndrawa Wilisiti, ba akhozi zi no mulau ba ngamböbö, fabaya si lö mutaba na ibe'e, awö kabu zai.
6 Ba me lasofu Dawa Wilisiti: Haniha zolau da'ö? ba lamane: Simesono andrö, umönö mbanua Dimenata andrö, — me no ibe'e ba niha bö'ö ndrongania [amania andrö]! Ba so Ndrawa Wilisiti, ba lasului galawe andrö, awö namania.
7 Ba imane khöra Simesono: Na milau zi mane da'ö, ba lö ahono dödögu, irege no ulau mbalögu khömi!
8 Ba iforege iböbözi ira, afatö waha ba sola. Ba möi misi tou ia, i'iagö dögi narö gara, ba Getama.

 II. Labe'e ia ba danga Ndrawa Wilisiti mado Yuda andrö. Ibunu Ndrawa Wilisiti töla zimbi galide 

9 Ba so moroi sa Ndrawa Wilisiti ba ba danö mado Yuda tebato ira, ba lahawui Lehi.
10 Ba me lasofu mado Yuda: Hadia wa möi ami khöma? ba lamane: Ba wondra'u Simesono andrö soga, ba wolau khönia nilaunia khöma.
11 Ba 3000 zi möi mitou mado Yuda, ba dögi narö gara andrö ba Getama, ba mu'ao ira khö Zimesono, lamane: Hadia, lö ö'ila, wa no samatörö ya'ita Ndrawa Wilisiti? Ba hana sa, wa ölau khöma da'ö? Ba imane khöra:
12 Nilaura khögu usulöni khöra. Ba lamane khönia: Ba wondra'u ya'ugö möiga, ba wame'e ba danga Ndrawa Wilisiti ya'ugö! Ba imane khöra Simesono: Ba mi'ae ba hölu khögu, wa tenga ya'ami zamunu ya'odo!
13 Ba lamane khönia: Tenga, ha ba wondra'u ya'ugö ba ba wame'e ba dangara ya'ugö — tenga samunu ya'ugö ndra'aga! Ba laböbö ia sinali si bohou, dua rozi, ba la'ohe miyaŵa ia, moroi ba narö gara andrö.
14 Ba me irugi Lehi, me lakaraini sa'ae wa'iki Dawa Wilisiti, me no so ia, ba so khönia Geheha Yehowa, ba tobali hulö mbana, si no akhozi ba galitö wesu andrö ba nuwu gölönia ba timba zalau mböbö andrö ba mbagi mbulökhania.
15 Ba i'ila tou döla zimbi galide, si bohou, ba ituyu, ba hönö ibunu niha töla zimbi andrö.
16 Ba imane Simesono: "No uhaogö wanöwö ya'ira töla zimbi galide, hönö no ubunu niha töla zimbi galide andrö".
17 Ba me aefa iŵa'ö da'ö, ba itibo'ö döla zimbi andrö, ba labe'e töi naha andrö Ramata Lehi (hili zimbi).
18 Ba me no owökhi sibai dödönia, ba i'angaröfi li Yehowa, imane: No fangorifi sebua i'asogö tanga genoniu öbe'e — ba hadia, si mate owökhi dödö ndra'o iada'e, ba nilulu ba danga niha andrö, si lö muboto?
19 Ba ifobawa zahöndrö andrö ba Lehi Lowalangi, ba mangumbu moroi tou nidanö. Ba me no ibadu, ba te'ali nosonia, ifuli auri. Andrö wa labe'e töi gumbu andrö "umbu zi angaröfi li [Lowalangi]"; so ia, ba Lehi andrö, irugi ma'ökhö andre.
20 Ba 20 fakhe wa'ara ihuku Ndraono Gizeraeli Samesono, ba götö Ndrawa Wilisiti andrö.

Faza 16

I. Ideha mbawa göli ba Gasa Simesono 

1 Ba möi ba Gasa Zimesono. Ba falukha ia ndra'alawe sohorö-horö, ba da'ö, ba orudu ia khönia.
2 Ba me terongo ba mbanua Gasa andrö, no möi ba da'ö Zimesono, ba lafa'u'u ia, sara wongi manö latarogö ba mbawa göli, lö nini-ninira, sara wongi, lamane dödöra: Na moluo dania, ba tabunu ia.
3 Ba lö ibulö'ö ia Simesono, irugi talu mbongi. Ba me talu mbongi, ba maoso ia ba ituyu lagö mbawa göli andrö, dua görö, fabaya boha, si dua andrö, ifazaŵa, awö wolazi. I'osa'ö dalu ba i'ohe ba zuzu hili andrö, ba gamaudu Heberona.

 II. I'odonga Delila andrö ba möi ia ba danga nemalinia 

4 Ba aefa da'ö, ba omasi ia ndra'alawe ba mbewe mbombo Soreki, Delila döi.
5 Ba möi miyaŵa khö Delila andrö zalaŵa Ndrawa Wilisiti, ba lamane khönia: Tandraigö sofu khönia, ena'ö örongo hadia mbörö wa'abölönia andrö, ba he mawisa wolaŵa ya'ia, ena'ö maböbö ia ba ena'ö malaŵa, ba 1.100 rufia zamösa mabe'e khöu!
6 Ba isofu khö Zimesono Delila, imane: Ombakha'ö khögu, hadia mbörö wa'abölöu andrö ba hadia ena'ö mböbö, ba wolaŵa ya'ugö.
7 Ba imane khönia Simesono: Na laböbö ena'ö ndra'o, fitu rozi sinali si bohou, sauri, ba amomo ndra'o, tobali si mane niha bö'ö.
8 Ba la'ohe khönia salaŵa Ndrawa Wilisiti fitu rozi sinali si bohou, sauri, ba ibe'e böbönia.
9 Ba no so si bakha niha, ni'oroi'ö Delila, sanaro. Ba me imane khönia: Hiza khöu Ndrawa Wilisiti, Simesono! Na i'etu'ö zinali no mege, nifangetu'ö gumigumi nukha, na no abölö ahatö ba galitö, — ba lö'ö sa aboto ba dödöra mbörö wa'abölönia.
10 Ba imane Delila khö Zimesono: No ölimodo, faya niŵa'öu khögu! Ba ombakha'ö khögu iada'e, hadia zi göna böbö, ba wamöbö ya'ugö.
11 Ba imane khönia: Na laböbö ndra'o sinali si bohou, si lö murai mu'oguna'ö ba halöŵö hadia ia, ba amomo ndra'o, tobali si mane niha bö'ö.
12 Ba ihalö zinali si bohou, ibe'e böbönia, iböbö, ba imane khönia: Hiza khöu Ndrawa Wilisiti, Simesono! no so si bakha niha, sanaro. Ba i'etu'ö zinali andrö ba nuwu gölönia, hulö mbana.
13 Ba imane khönia Delila: Ölimodo manö na, faya ölau khögu: ombakha'ö khögu, hadia zi göna böbö, ba wamöbö ya'ugö! Ba imane khönia: Na öfakhai ena'ö ba luze mbewewö, ni'ofitu fondrandra andre ba högögu,
14 ba na ö'aro'ö fangaronia andrö, ba amomo ndra'o, tobali si mane niha bö'ö. Ba me mörö Zimesono, ba ituyu ni'ofitu fondrandra andrö ba högönia Delila ba ifakhai ba luze mbewewö, ba i'aro'ö fangaronia andrö. Ba imane khönia: Hiza khöu Ndrawa Wilisiti, Simesono! Ba tokea ia, ba adeha wangaro andrö, fabaya luze mbewewö ibe'e.
15 Ba imane khönia Delila: Hadia wa öŵa'ö: omasido ndra'ugö, me no fa'ero dödö khögu? No medölu ölimodo, ba lö ö'ombakha'ö khögu hadia mbörö wa'abölöu andrö!
16 Ba me lö ibatobato, me iforege manö ba me ifakao ia, irege omasi manö ia mate,
17 ba lö'ö manö sa'ae ibini'ö khönia zi duhu, imane khönia: Lö irai itörö högögu fanöwö, me no ni'amoni'ö khö Lowalangi ndra'odo, i'otarai dalu ninagu — na tetöwö ndra'o ena'ö, ba taya khögu wa'abölögu andrö; amomo ndra'o, tobali si mane niha bö'ö fefu.
18 Ba me no aboto ba dödö Delila, lö'ö manö nibini'önia khönia si duhu, ba ifatenge, ifakaoni'ö zalaŵa Ndrawa Wilisiti, imane khöra: Lö tola lö möi ami zi samuza andre, noa sa ifaulugö wamokai khögu si duhu. Ba so zalaŵa Wilisiti andrö, la'ohe gana'a andrö.
19 Ba ifaförö Zimesono, ba gahetania, ba muhede ia ba niha, sanöwö khönia ni'ofitu fondrandra andrö ba högönia. Ba itugu alö'alö wa'abölö, ba taya.
20 Ba me imane zui: Hiza khöu Ndrawa Wilisiti, Simesono! ba me tokea ia, ba imane dödönia: Aefado sa atö, si mane mege göi, ha me uga sa'ae; u'ewegö ira — ba lö'ö sa i'ila, wa no aheta khönia Yehowa.
21 Ba lara'u ia Dawa Wilisiti ba lakoe hörönia. Ba aefa da'ö, ba la'ohe misi tou ia ba Gasa, labe'e mbilagu töla, ba labe'e sokisa fakhe ia ba gurunga.

 III. Ilau na mbalönia ba Ndrawa Wilisiti ba mate ia 

22 Ba ibörötaigö ifuli anau mbunia, me no aefa latöwö ia.
23 Ba owulo Ndrawa Wilisiti, ba wame'e sumange sebua ba nadura Dagono andrö, ba wolau owasa, somuso dödöra, lamane: No ibe'e ba dangada nemalida Simesono andrö Lowalangida!
24 Ba me la'ila ia sato, ba lasuno Lowalangira andrö, lamane sa: Lowalangida andrö, ba no ibe'e ba dangada nemalida andrö, samakiko tanöda, si no mamubunu banuada, wa'ato sa'ae!
25 Ba me omuso sa'ae dodöra, ba lamane: Mitema mifahalö'ö Zimesono andrö, ena'ö ma'iki ita ibe'e! Ba lafahalö'ö Zimesono ba gurunga labe'e sama'iki ya'ira. Ba gotalua gehomo labe'e nahania.
26 Ba imane Simesono khö zawuyu andrö, solohe tangania: Böhöido, ena'ö utuyu gehomo andrö, fangabe'e nomo, ena'ö ube'e tendrotendrogu.
27 Ba no fahöna yomo niha, iramatua ba ira alawe; ba so göi zalaŵa Ndrawa Wilisiti fefu, ba mato 3.000 ba dete nomo yaŵa, iramatua ba ira alawe, samaigi-maigi me famaimai Zimesono.
28 Ba i'angaröfi li Yehowa Simesono, imane: He So'aya, Yehowa! törö tödöu ndra'o, ba abölö'ö ndra'o, hatö si samuza andre, ya'ugö, Lowalangi, ena'ö u'osamuzaigö wolau balö hörögu andre si dombua, ba Ndrawa Wilisiti andre!
29 Ba italagui gehomo andrö Simesono, ehomo si dua, ba dalu, fangabe'e nomo, sara ba dangania kambölö ba sara ba gabera, ba ilangögö.
30 Imane Simesono: Yagumate, awö Ndrawa Wilisiti andre! ba i'abölögö ifaöndrö ia, tobali adudu nomo, ilangö zalaŵa, fabaya sato fefu, si so yomo, ba ato zi mate nibununia ba wa'amatenia andrö, moroi ba nibununia ba götönia mege.
31 Ba so moroi si yaŵa ndra talifusöra, falifusöta fefu, la'ohe misi yaŵa mbotonia ba lako'o ba lewatö namania Manoa, ba gotaluara Zorea Esa'oli. No 20 fakhe wa'ara ihuku Ndraono Gizeraeli.

Faza 17

I. Mame'e adu Mikha andrö 

1 Ba so ba hili mado Geferayi andrö niha, Mikha döinia;
2 ba imane niha da'ö khö ninania: Rufia andrö, si 1.100, si no taya khöu, ni'elifiu sanagö, ba zi so ya'o, ba hiza, khögu so rufia andrö, ya'o zangai: ba ufuli sa'ae khöu. Ba imane khönia inania: Ya'ahowu ndra'ugö khö Yehowa, onogu!
3 Ba ifuli khö ninania rufia andrö, si 1.100. Ba imane inania: Ube'e ni'amoni'ö khö Yehowa gana'a andrö, ululu khöu, ya'ugö onogu, ena'ö tebali'ö adu nifoe ba adu nifahele.
4 Ba ihalö zi 200 rufia inania, ibe'e khö duka gana'a ba ibali'ö adu nifoe ba adu nifahele. Ba tebe'e ba nomo Mikha.
5 Ba tobali so nahia Lowalangi khö Mikha andrö. Ba ifo'awö baru gere ba siraha, ba ifataro ere khönia nononia samösa.
6 Me luo da'ö, ba lö razo samatörö Iraono Gizeraeli; ilau manö nikhoi dödönia zamösana.

 II. Ifataro ere nono Lewi, samösa 

7 Ba so nono matua ba Mbetilekhema Yuda, si so ba mado Yuda andrö, ono Lewi, si fatewu ba da'ö.
8 Ba iheta ia ba Mbetilekhema Yuda, sate fatewu ia dania, ba irugi hili mado Geferayi, nomo Mikha andrö, ba itohugö wofanö dania ena'ö.
9 Ba imane khönia Mikha: Heza ö'otarai? Ba imane: Ono Lewi ndra'o, u'oroi Mbetilekhema Yuda, sawu'a ndra'o, sate u'iagö dania.
10 Ba imane khönia Mikha: Iagö khögu, amagu ba ere khögu, fulu rufia döfi ube'e khöu ba utaha nukhau ba balazou.
11 Ba itehe ono Lewi andrö i'iagö ba niha andrö, ba hulö zi fadoro ononia khönia nono matua andrö.
12 Ba ifataro nono Lewi andrö Mikha, tobali ere khönia nono matua andrö, ba yomo khö Mikha i'iagö.
13 Ba imane Mikha: Eaduhu sa'ae dödögu, ifahowu'ö ndra'o Yehowa, me no ere khögu nono Lewi andrö.

Faza 18

I. Möi mamauze mado Dano 

1 Me luo da'ö, ba lö razo, samatörö Iraono Gizeraeli, ba la'alui khöra danö, saro khöra, mado Dano, me luo da'ö: irugi da'ö sa, ba lö mufakhoi khöra zi lö tebulö khöra, ba ngai mado Ndraono Gizeraeli bö'ö.
2 Ba dalima lafatenge zabölö mado Dano, iwara, nitutuyu ba zato khöra, banua Zorea ba banua Esa'oli ba wamauze tanö, ba ba wangalu-ngalui, lamane khöra: Mi'ae mifaigi danö! Ba larugi hili mado Geferayi, nomo Mikha andrö, ba mörö ira ba da'ö.
3 Ba me so ira ba da'ö, me falukha ira zi so yomo khö Mikha, ba larongo li nono matua andrö, ono Lewi andrö, ba möi ira khönia, lamane khönia: Ha niha zolohe ya'ugö ba da'e? Hadia wa so'ö ba da'e, hadia halöŵöu?
4 Ba imane khöra: No isane khögu Mikha andrö; no i'oni ndra'o ba no tobali ere ndra'o khönia.
5 Ba lamane khönia: Tema sofu khö Lowalangi, ena'ö marongo, na mofozu we'amöima andre!
6 Ba imane khöra ere andrö: Mi'ae'e manö, böi mi'abusi tödö! Somasi Yehowa we'amöimi andre!
7 Ba mofanö niha andrö si dalima, ba larugi La'isi. Ba la'ila wa no sohahau tödö manö mbanua da'ö, amuata mbanua Zidona andrö, lö hadia ia khöra, lö fangabu dödö; lö hadia ia zambö ira ba danö, ba so'ana'a ira. Ba no aröu göi mbanua Zidona ba lö sangörö-ngörö khöra.
8 Ba lafuli ira ba niwara ba Zorea ba ba Esa'oli, lamane khöra: Hana wa no ahono-hono manö ami?
9 Talabu, tasuwö ira! Noa sa mafaigi danö, ba si ndruhu, sökhi sibai! Ba manufa na dödömi? Boi miradö ami, milabu, mi'ae'e, ba wangokhögö tanö andrö!
10 Ba na mirugi, ba no niha si lö fangabu dödö zi falukha ami, ba tanö andrö, ba no ebolo, fasui manö. Si ndruhu, Lowalangi zame'e ba dangami — banua ba zi lö ambö hadia ia zi so ba guli danö!

 II. Latagö nadu Mikha andrö mado Dano 

11 Ba maoso mado Dano, banua da'ö, banua Zorea ba banua Esa'oli, 600, solohe baluse ba fangöna.
12 Ba ba lalara andrö, ba molombase ira ba Giriati Yeari banua mado Yuda. Andrö wa labe'e töi naha andrö golombaseŵa mado Dano, iruge ma'ökhö andre, ba zi tambai Giriati Yeari andrö.
13 Ba moroi ba da'ö lasaŵa hili mado Geferayi andrö, ba larugi nomo Mikha no mege.
14 Ba humede zi dalima andrö, si no möi ba La'isi mege, ba wamauze tanö, lamane ba niwara andrö: Hadia, noa göi mirongo, wa so mbaru gere ba siraha ba adu nifoe ba adu nifahele ba nomo andre!
15 Ba mifaigi he miwisa! Ba lasaŵa da'ö, larugi nomo nono matua andrö, ono Lewi, omo Mikha andrö, ba lasofu khönia, na lö hadia ia khönia.
16 Ba 600 niha, mado Dano andrö zombase'ö ba mbawa göli; oi si so fangöna.
17 Ba möi miyomo zi dalima andrö, si möi mege, ba wamauze tanö, möi ira ba nomo, lahalö nadu andrö, fabaya baru gere ba siraha, awö nifahele andrö. Ba ba mbawa göli so gere andrö, awö zi 600 niha andrö, si so fangöna.
18 Ba ba nomo Mikha möi da'ö no mege, lahalö nadu andrö, awö mbaru gere ba siraha, awö nifahele andrö. Ba isofu khöra ere andrö, imane:
19 Hana ami? Ba lamane khönia: Böi hede-hede! Okhö mbawau, tabu, iagö khöma amama ba ere khöma! Hadia zomasi'ö, na ere yomo ba zi ha samösa ndra'ugö, ba ma na ere zi sambua mado, ere zi sawu Iraono Gizeraeli?
20 Ba saboto ba dödö gere andrö da'ö, ba ihalö mbaru gere andrö, ba siraha ba adu nifoe, awö nifahele andrö ba möi ba hunö niha andrö ia.
21 Ba mofanö sa'ae ira, ba labe'e fönara ndraono ba urifö ba hadia ia zebua böli.
22 Ba ha si'ai aefa ira ba nomo Mikha ba aekhu niha andrö, si fahatö omo khö Mikha, ba lakhamö mado Dano andrö.
23 Mu'ao ira khöra; ba labali'ö ira furi mado Dano, lamane khö Mikha: Hana ami, wa no aekhu ami?
24 Ba imane: Adu andrö nifazökhigu khögu, ba no mihalö, fabaya ere andrö, ba sofanö ami, ba hadia zi tosai khögu? Ba hadia wa misofu na:
25 Hana ndra'ugö? Ba lamane khönia mado Dano andrö: Böi sa'ae forongogö khöma hadia ia, ma dania lalau khöu sabao tödö, ba horöu na mate ndra'ugö, awö zi so khöu!
26 Ba lalau mofanö mado Dano andrö. Ba aboto ba dödö Mikha, wa no sabölö moroi khönia ira, ba ifuli ia khöra.

 III. La'okhögö La'isi andrö ba mame'e-me'e adu ira ba da'ö 

27 Ba la'ohe nifazökhi Mikha andrö, fabaya ere andrö khönia, ba lasuwö La'isi, niha sahono-hono ba si lö fangabu dödö; la'ö'ötö tou ira, ba banua, ba latunu.
28 Lö sanolo ya'ira; Sidona andrö, ba no aröu, ba lö sangörö-ngörö khöra, ba ndraso ba ngai Mbeti Rehobo so mbanua andrö. Ba lafuli lataru'ö mbanua andrö [mado Dano] ba labali'ö banuara,
29 ba labe'e töi mbanua [göi] Dano, dali döi wurugöra Dano, ono Gizeraeli; föna, ba no La'isi döi mbanua andrö.
30 Ba labe'e adura nadu no mege mado Dano andrö, ba ere ba mado Dano andrö, ba Yonata, ono Gereso, ma'uwu Moze ba ononia, irugi aheta ba danö Ndraono Gizeraeli.
31 Lafedadao khöra nadu andrö nifazökhi Mikha, götö wa'ara ba Zilo nose Lowalangi andrö.

Faza 19

I. Fekoli nono Lewi 

1 Ba me luo da'ö — me lö razo samatörö Iraono Gizeraeli — ba so ba dalu hili mado Geferayi nono Lewi, samösa, si fatewu ba da'ö; ba ihalö nono alawe, banua Mbetilekhema Yuda, dongania ba döi.
2 Ba mohorö ndra'alawe andrö, baeronia, ba moloi khönia, isaŵa ndra namania ba Mbetilekhema Yuda, ba öfa waŵa ia ba da'ö.
3 Ba maoso ndra matuania andrö, möi fahuhuo khönia, ba wolohe mangawuli ya'ia; i'ohe zawuyunia samösa ba dua geu galide. Ba me irugi khöra, me i'ila ia ama galawe andrö, ba omuso dödönia, me no so ia.
4 Ira'u dangania matuania, ama galawe andrö, i'ohe yomo, ba tölu bonginia khönia. Manga ira ba mörö ba da'ö.
5 Ba me aefa zi tölu bongi andrö, me lahulö wongi wemaoso, me mofanö ena'ö, ba imane ama galawe andrö khö numönönia: Abe'e'ö ndra'ugö ua, a wakhe mato sambawa, ba hana na mofanö ami dania.
6 Ba tebato na ira, ba orudu manga zi darua andrö. Ba imane ama galawe andrö khö numönönia: Hana na mörö'ö na, akha somuso tödö ndra'ugö.
7 Ba maoso zui ia, mofanö ena'ö; ba iforege sibai khönia matuania, ba mörö ia zamuza tö.
8 Ba me ihulö wongi wemaoso, me mahemolu ö, ba wofanö, ba imane ama galawe andrö: Abe'e'ö ndra'ugö ua, ba mibase'ö, irege tanö owī dania. Ba manga zi darua andrö.
9 Ba me maoso niha andrö, ba wofanö, awö ndrongania ba döi andrö ba sawuyunia, ba imane matuania, ama galawe andrö: Hiza, no numalö luo, bongi: miförö! Hiza, lö alaŵa tö luo; förö, akha somuso tödö ndra'ugö! Ba mahemolu mbanua, ba hana na mofanö ami, ena'ö öfuli'ö ba khömi.
10 Ba lö'ö sa'ae edöna mörö niha andrö; möfanö sa'ae ia, ba irugi gamaudu Yebusi andrö, ya'ia Yeruzalema. Ba dua geu khönia galide, nifosela ba fao ndrongania ba döi andrö.

 II. Mörö ia ba Gibea ba nomo niha satua 

11 Ba me no larugi gamaudu Yebusi, ba me no tanötanö owi, ba imane sawuyu andrö, khö zokhö ya'ia: Tabu miyomo ba mbanua Ndraono Yebusi andrö, ba wemörö ba da'ö!
12 Ba imane khönia sokhö ya'ia: Lö möi ita ba mbanua niha bö'ö, ba zi lö Iraono Gizeraeli, tarugi Gibea.
13 Ba imane na khö zawuyunia andrö: Tabu ba mbanua andrö, ba wemörö, ma ba Rama!
14 Ba latohugö wofanö, ba me no arakha larugi Gibea andrö, banua mado Mbeniyami, ba aekhu ira luo.
15 Ba möi ira miyomo ba da'ö, ba wemörö ba Gibea andrö. Ba me irugi, ba ibadugö ia ba newali mbanua, ba lö sama'amöi ya'ira yomo khönia, ba wemörö.
16 Ba so niha satua, si otarai halöŵönia ba nowi, me bongi; banua ba hili mado Geferayi mböröta ba si fatewu ia ba Gibea; ba banua da'ö, ba mado Mbeniyami.
17 Ba me ifakhölö ia da'ö ba me i'ila zikoli andrö baewali mbanua, ba imane niha satua andrö: Heza möi'ö ba heza ö'otarai?
18 Ba itema linia, imane: Sikoli ndra'aga, ma'otarai Mbetilekhema Yuda ba masaŵa dalu hili mado Geferayi: ba da'ö mbanuama: No möido ba Mbetilekhema Yuda ba ufulido ba khöma, ba lö sama'amöi yomo khönia ya'odo!
19 So sa khöma ndru'u ba ö galidema, ba he kue ba agu, öma sawuyumö ira alawe andre ba ö ngoni-ngoni andre, ni'ohe zawuyumö andre; lö hadia ia zambö khöma.
20 Ba imane niha satua andrö: Tabu manö yomo, ba na so hadia ia zi lö khöu, ba no khögu so: lö'ö sa tola ba danö mörö'ö.
21 Ba i'ohe ia yomo khönia, ba ilau gö galide; ba lasasai gahera ba manga ira.

 III. Horö mado Mbeniyami andrö ba Gibea 

22 Ba me no ohahau dödöra, ba hiza, lafasui nomo banua da'ö, niha si si lö yaŵa, latutu lagö mbawandruhö ba lamane ba niha satua andrö, sokhö omo: Ohe baero niha andrö, si no möi tomeu, ena'ö oruduga khönia!
23 Ba möi tou khöra zokhö omo, imane khöra: Böi ga'a; böi mifazökhi horö! Me no möi tomegu niha andrö, ba böi milau zi lö sökhi andrö!
24 Hiza nonogu, ono alawe, ba dongania ba döi andrö; da'ö ube'e baero khömi, ba hana na mifakao, hana na milau khöra zomasi ami; ba ba niha andrö, ba lö tola mifazökhi horö si manö!
25 Ba lö'ö sa lafondrondrongo khönia niha andrö. Ba ituyu ndrongania ba döi andrö tome andrö, ba i'ohe tou khöra baewali, ba lahoröni, la'o'aya, sara wongi manö, moluo awena la'efa'ö ia.
26 Ba me moluo, ba so ndra'alawe andrö, ba tegaölö tou barö mbato zi so yomo ira matuania, ba ba da'ö so, irege tumbu luo.
27 Ba me maoso ndra matuania, si hulö wongi, me ibokai mbawandruhö, we'amöi tou ba wofanö, ba hiza ndra'alawe andrö, dongania ba döi, baro mbatö, no itugelai doyo mbawandruhö.
28 Ba imane khönia: Faoso, mofanö ita! ba lö fanema li. Ba ihare'ö ba galide khönia ba mofanö ia ba khöra.
29 Ba me no irugi khöra, ba ihalö zi'öli ba ituyu mboto ndrongania ba döi andrö, itema ikhökhö, i'ofelendrua ba ifa'ohe'ö, idozigö mado Ndraono Gizeraeli.
30 Ba dozi sangila, ba lamane: Lö murai mulau zi manö ba lö murai mu'ila, götö wa no aefa Ndraono Gizeraeli ba danö Miserayi, irugi ma'ökhö andre! Ba mifatou-tou tödömi zi manö ba mi'ombakha'ö lala, mihede!

Faza 20

I. Mamagölö mado Ndraono Gizeraeli ba wanuwö mado Mbeniyami 

1 Ba maoso Ndraono Gizeraeli fefu, falukha ira föna Yehowa ba Misefa, ha wa'ato ira, ha sara dödö, i'otarai Dano, numalö ba Mbereseba, ba banua Gileadi.
2 Ba högöra fefu, dozi mado Ndraono Gizeraeli, ba ahori so ba walukhata mbanua Lowalangi andrö — 400.000 niha, sanörö tanö, solohe si'öli.
3 Ba larongo mado Mbeniyami, no möi ba Misefa Ndraono Gizeraeli. Ba lamane Iraono Gizeraeli: Mi'ombakha'ö, he wisa ba wolau si lö sökhi andrö mege!
4 Ba imane ono Lewi andrö, sodonga ira alawe nibunu andrö: Urugi Gibea ba danö mado Mbeniyami, awö ndrongagu ba döi andrö, ba wemörö ba da'ö.
5 Ba maoso khögu mbanua Gibea andrö, lafasui nomo ba zi bongi, so dödöra si lö sökhi khögu: ya'odo, ba labunu mena'ö, ba dongagu ba döi andrö, ba no lafakao, no labe'e mate.
6 Ba utuyu ndrongagu ba döi andrö, utema ukhökhö, ufa'ohe'ö, udozigö banua Ndraono Gizeraeli; noa sa manao horö ira, no si lö sökhi lafazökhi ba Ndraono Gizeraeli!
7 Ba no ahori so ami, ya'ami, Iraono Gizeraeli! Ba miŵa'ö huku ba da'ö, mifaigi lala!
8 Ba maoso ira fefu, ha sara dödö, ba lamane: Ya'ita fefu, ba samösa lö tola mofanö, samösa lö tola mangawuli ba khöra!
9 Hiza, da'ö talau ba mbanua Gibea andrö: talau dahö-dahö khöra.
10 Dafulu tatutuyu ba zi otu ba mado Ndraono Gizeraeli fefu, otu ba zi hönö ba hönö ba zi fulu ngahönö, ena'ö lafaigi mbalazo zato, ena'ö tasulöni ba Gibea mado Mbeniyami horö andrö, nifazökhira ba Ndraono Gizeraeli.
11 Ba owulo Ndraono Gizeraeli ba zinga mbanua andrö, ha sara dödö.

 II. Mama'anö göi mado Mbeniyami ba wasuwöta andrö 

12 Ba lafatenge zinenge ba mado Mbeniyami fefu mado Ndraono Gizeraeli andrö, lamane khöra: Hadia horö andrö, nirongoda ba khömi?
13 Ba mibe'e baero niha si si lö yaŵa andrö, banua Gibea, ena'ö mabunu, ena'ö mahori zi lö sökhi andrö ba Ndraono Gizeraeli! Ba te khö mado Mbeniyami wolo'ö niŵa'ö dalifusöra andrö, Iraono Gizeraeli.
14 Ba so mado Mbeniyami, banua bö'ö, möi ba Gibea, möi fasuwö ba Ndraono Gizeraeli.
15 Ba fa'ato mado Mbeniyami, banua no mege misa, me luo da'ö, ba no 26.000, solohe si'öli, lö lai mbanua Gibea andrö, 700 da'ö nitutuyu.
16 Ba ba niha da'ö fefu, ba 700 nitutuyu zi takera; ba dozi enahöi sibai waribosa, göna mbu si ha sara labe'e, lö'ö manö fasala.

 III. Mendrua te'ala mado Ndraono Gizeraeli. Mangalulu ira khö Yehowa 

17 Ba sabölö Ndraono Gizeraeli, lö lai mado Mbeniyami, ba no 400.000 solohe si'öli, oi sabölö.
18 Ba maoso ira, lasaŵa misi yaŵa Mbetieli, lasofu khö Lowalangi, lamane: Ha niha zi börötaigö manuwö mado Mbeniyami. Ba imane Yehowa: Mado Yuda ua.
19 Ba maoso Ndraono Gizeraeli, lahulö wongi, ba fönaföna Gibea tebato ira.
20 Ba möi zabölö Ndraono Gizeraeli andrö, ba wolau ba mado Mbeniyami, lafa'oli ira ba gametahöra, ba gamaudu Gibea.
21 Ba so moroi yomo ba Gibea mado Mbeniyami, ba 22.000 la'ö'ötö tou, Iraono Gizeraeli [mado Mbeniyami], me luo da'ö.
22 Ba möi misi yaŵa Ndraono Gizeraeli, mege-ege föna Yehowa, irege bongi; ba lasofu khö Yehowa, lamane: Hadia, mafuli möi manuwö talifusöma andrö, mado Mbeniyami? Ba imane Yehowa:
23 Mifuli mi'ae'e! Ba la'abe'e'ö dödöra sato, sabölö Ndraono Gizeraeli andrö, ba lafuli lafa'oli ira, ba zi so ira me luo labörötaigö.
24 Ba me lafuli lafaondragö mado Mbeniyami Iraono Gizeraeli, me mahemolu ö,
25 ba so moroi yomo ba Gibea mado Mbeniyami, me luo da'ö [göi], ba 18.000 zui la'ö'ötö tou Iraono Gizeraeli — oi solohe si'öli.
26 Ba möi misi yaŵa ba Mbetieli Ndraono Gizeraeli fefu, sato fefu, ba ba da'ö la'iagö, mege-ege föna Yehowa ba mamoni ba gö, me luo da'ö, irege bongi. Ba labe'e khö Yehowa zumange nitunu ba sumange fangorifi.
27 Ba lafuli lasofu khö Yehowa Iraono Gizeraeli — me luo da'ö, ba ba da'ö so dawöla, naha zura goroisa Lowalangi, ba Fineha andrö,
28 ono Geleazari, ma'uwu Ga'aroni, zangai-ngai halöŵö ba khönia — lamane: Hadia, mafuli möi, zamuza tö, manuwö talifusöma andrö, mado Mbeniyami, ma maböhöli? Ba imane Yehowa: Mi'ae'e, mahemolu ube'e sa ba dangami ira.

 IV. Te'ala sibai mado Mbeniyami. Ahatöhatö lahori mado Mbeniyami 

29 Ba lafatenge Iraono Gizeraeli zamini'ö ya'ira ba zinga Gibea, fasui.
30 Ba mahemolu ö, ba so Ndraono Gizeraeli, ba wolau ba mado Mbeniyami, lafa'oli ira ba gamaudu Gibea, si mane si mendrua mege.
31 Ba so moroi yomo mado Mbeniyami, lafaondragö ira, ba tedönisi, aefa ba zinga mbanua, ba labörötaigö labubunu ösa Ndraono Gizeraeli, si mane mege, ba lala andrö, sara zaekhu misi yaŵa ba Mbetieli ba si sara, ba sanörö benua, saekhu ba Gibea; mato 30 niha, Iraono Gizeraeli, labunu.
32 Ba lamane dödöra mado Mbeniyami: Te'ala zui ira khöda, si mane mege. Ba noa sa mamagölö Ndraono Gizeraeli, no lamane: Talau moloi [ua], ena'ö tadönisi ira ba lala andrö, aefa ba mbanua.
33 Ba mozo Ndraono Gizeraeli fefu, owulo ira, la'iagö zinga Mba'ali Damara, ba so göi nawöra andrö, la'oroi nahara mbini-mbini, ba zi tambai Gibea, tanö ba gaekhula luo.
34 Ba 10.000 sabölö Ndraono Gizeraeli nitutuyu zanaŵa gamaudu Gibea ba tobali fasöndrata sabölö-bölö sibai, ba ikhamö ira famakiko, si lö mudöna-döna.
35 Te'ala mado Mbeniyami ba Ndraono Gizeraeli ibe'e Yehowa, ba 25.100 niha la'ö'ötö tou, mado Mbeniyami, Iraono Gizeraeli, me luo da'ö, oi solohe si'öli.
36 Ba aboto ba dödö mado Mbeniyami, wa no te'ala ira. Lafolala mado Mbeniyami Iraono Gizeraeli, ladöna-döna sa ba nifatarora ba mbini-mbini andrö, ba zinga Gibea.
37 Ba lagösö lasaŵa Gibea si so ba mbini-mbini andrö, möi ira mu'ö'ötö tou mbanua Gibea fefu.
38 Ba no mamagölö Ndraono Gizeraeli ba zi so ba mbini-mbini andrö, ena'ö latunu nomo, yomo ba mbanua, tandra khöra.
39 Ba me moloi Ndraono Gizeraeli, ba wasöndrata andrö ba me labörötaigö mado Mbeniyami labunu ösa Ndraono Gizeraeli — mato tölu ngafulu — me lamane dödöra: Te'ala sa ira khöda, si mane ba wasöndrata si föföna mege!
40 — ba hiza zimbo andrö, si oroi moroi yomo mbanua, tandra no mege, ba me lafaigi furira mado Mbeniyami, ba humola sa'ae mbanua ma'asambua, irugi mbanua si yaŵa hola-hola.
41 Ba lafuli ira furi Iraono Gizeraeli, ba tobali dödö mado Mbeniyami, aboto sa'ae ba dödöra, wa no ikhamö ira famakiko.
42 Ba lawuwu ira furi labe'e Iraono Gizeraeli, latörö lala saekhu ba danö si mate, ba lalau-lau na khöra moroi furi. Ba lafa'u'u göi ira si oroi mbanua misa, ba la'ö'ötö tou.
43 Lafasui mado Mbeniyami, la'o'ö irege zolombase ira ena'ö ba lahundragö, irugi ba gamaudu Gibea, tanö ba gatumbukha luo.
44 Ba 18.000 zi mate ba da'ö, mado Mbeniyami, oi sabölö.
45 Ba moloi sa'ae ira, lasaŵa danö si mate, tanö ba gara Rimono andrö, ba ba lala andrö, ba 5.000 tö na labunu Iraono Gizeraeli ba lagohi ira, irugi Gideomo, ba 2.000 labunu na barö ö.
46 Ba fa'ato nibunu fefu, me luo da'ö, mado Mbeniyami, ba no 25.000 solohe si'öli, oi sabölö.
47 Hatö 600 zoloi, sanaŵa tanö si mate, ba ngai gara Rimono andrö, ba öfa waŵa ira ba ngai gara Rimono.
48 Ba lafuli ira Iraono Gizeraeli, ba zi tosai mado Mbeniyami, la'ö'ötö tou si'öli zi tosai banuara, ba he urifö, fefu zi falukha ira, ba banua bö'ö fefu göi, ba latunu.

Faza 21

I. Fa'abu dödö Ndraono Gizeraeli ba wa'atekiko mado Mbeniyami andrö 

1 Ba no möi ba hölu Ndraono Gizeraeli ba Misefa, no lamane: Ya'ita fefu, ba lö tola tabe'e ba mado Mbeniyami nonoda alawe!
2 Ba möi ira ba Mbetieli, ba la'iagö da'ö, irege bongi, föna Lowalangi. Ba labörötaigö mege-ege, ebua lira,
3 lamane: He Yehowa, Lowalangi Ndraono Gizeraeli! Hana wa itörö Ndraono Gizeraeli si mane da'ö, wa sambua mado manö zi lö'ö ba khöra?
4 Ba mahemolu ö, ba lahulö wongi sato, wama'anö naha wame'e sumange, ba labe'e zumange nitunu ba sumange fangorifi.
5 Ba lamane Iraono Gizeraeli: Ha niha, mado Ndraono Gizeraeli fefu, si lö möi ba da'e khö Yehowa, awö zato andre? Noa sa möi ira ba hölu: ha niha zi lö möi misi yaŵa khö Yehowa ba Misefa, ba lötolalö mate!
6 Ba no aröu-röu ba dödö Ndraono Gizeraeli dalifusöra, mado Mbeniyami, lamane: Sambua mado manö zi no muse'e ba Ndraono Gizeraeli!
7 He tawisa wamaigi ira alawe ba zi tosai andrö, me no möi ba hölu ita khö Yehowa, ma'ifu lö tabe'e khöra nonoda alawe?

 II. Fangotu'ö banua Yabesi andrö ba danö Gileadi 

8 Ba lamane ba da'ö: Hadia, so ha niha, zi lö möi ba da'e, khö Yehowa, ba Misefa? Ba hiza, samösa lö si möi ba golombaseŵa, ba walukhata, banua Yabesi ba danö Gileadi.
9 La'ofaya niha, ba hiza, samösa lö'ö, banua Yabesi ba danö Gileadi.
10 Ba lafatenge zabölö, 12.000, lamane khöra: Mi'ae mi'ö'ötö si'öli mbanua Yabesi andrö, ba danö Gileadi, fabaya ira alawe ba iraono.
11 Mimane wolau: Dozi motöi matua ba dozi ira alawe, ba zi no orudu iramatua, ba mibunu, ba ono alawe, ba mi'orifi! Ba la'o'ö da'ö.
12 Ba öfa ngaotu zi falukha ira ba mbanua Yabesi andrö, ba danö Gileadi, ono alawe, ba zi lö irai orudu iramatua, ba la'ohe ba golombaseŵa ba Zilo, ba danö Gana'ana.
13 Ba lafatenge sato fefu zi fahuhuo ba mado Mbeniyami andrö, ba ngai gara Rimono, lafabu'u khöra wa'atulö.
14 Ba lafuli ira mado Mbeniyami andrö, ba labe'e khöra ndra'alawe no mege, ni'orifira andrö, ono alawe, ba mbanua Yabesi, ba danö Gileadi.
15 Ba ambö na'i fa'ato. Ba aröu-röu ba dödö zato mado Mbeniyami, me no hulö zi fambambö mado Ndraono Gizeraeli, ibe'e Yehowa.

 III. Larabu nono alawe ba Zilo 

16 Ba lamane satua mbanua: He tawisa wamaigi ira alawe ba zi tosai andrö? Noa sa muhori ndra'alawe ba mado Mbeniyami!
17 Ba lamane: Ba mado Mbeniyami andrö, sauri, ba tenga nibulö'ö dana khöra tanö, fa böi sambua mado manö ahori ba Ndraono Gizeraeli;
18 ba onoda alawe, ba tebai tabe'e khöra! Noa sa möi ba hölu Ndraono Gizeraeli, no lamane: Ni'elifi zame'e ba mado Mbeniyami ira alawe!
19 Ba lamane: Ero röfi a'i, ba owasa khö Yehowa ba Zilo, yöu Mbetieli, ba ngai lala andrö si otarai Mbetieli saekhu ba Zikhema, tanö ba gatumbukha, ba raya Lebona.
20 Ba lafobawa lala ba mado Mbeniyami, lamane: Mi'ae midaro-darogö ba kabu nagu andrö,
21 ba na mi'ila dania, so moroi yomo ba Zilo nono alawe, ba wanari, ba so ami moroi ba kabu nagu ba oi zara mirabu dongami nono alawe andrö, si otarai Zilo; ba misaŵa danö mado Mbeniyami.
22 Ba na so dania ndra amara ba ira talifusöra matua, na lafasosoni ndra'aga ba mamane dania khöra: Mibe'e bualami khöma; dozi ndra'aga, ba lö nisöndrama ira alawe, khöma, ba wanuwöda Yabesi andrö. Ba tenga sa nibe'emi khöra; na si manö mena'ö, ba no si so sala ami!
23 Ba la'o'ö da'ö mado Mbeniyami, lahalö khöra ndra'alawe, ndrohu-ndrohu zoguna khöra, sanari andrö, nirabu. Ba lafuli ira ba dana khöra, ba lafuli lataru'ö mbanua misa, nahiara.
24 Ba mofanö sa'ae göi Ndraono Gizeraeli, ifuli ia ba madora ba ba daliföesöra zamösana, laheta ira ba da'ö, oi zara lasaŵa dana khöra.
25 Me luo da'ö, ba lö razo samatörö Iraono Gizeraeli; ilau manö nikhoi dödönia zamösana.

RUTI

Faza 1

I. Awu'a Gelimelekhi, i'ohe wo'omonia ba iraononia 

1 Me luo zanguhuku andrö, ba samuza ma'ökhö, ba lofo ba danö. Ba so zaheta, banua Mbetilekhema Yuda, i'ohe wo'omonia ba ononia matua, dombua, ba isaŵa danö Ndraono Moabi.
2 Töi zawu'a andrö, ba Elimelekhi, ba Na'emi döi wo'omonia ba Maloni ba Khiliyoni döi nononia andrö — mado Geferayi, banua Mbetilekhema Yuda. Ba larugi danö Ndraono Moabi ba la'iagö da'ö.

3 Ba mate wo'omo Na'emi andrö, Elimelekhi, ba hatö ya'ia ba ononia andrö si dombua.
4 Ba mangowalu nononia andrö, ono Ndraono Moabi lahalö; Orafa döi zi sambua ba Ruti zi sambua. Ba soso ira ba da'ö, mato mewulu fakhe.

5 Ba mate göi zi darua andrö, Maloni ba Khiliyoni, ba ira alawe andrö zi tosai, lö'ö sa'ae ononia andrö, si darua, ba lö fo'omonia andrö.

 II. Mangawuli Na'emi 

6 Ba maoso Na'emi, i'ohe numönönia andrö, mangawuli, aheta ia ba danö Ndraono Moabi, me no irongo ba da'ö, ba danö Ndraono Moabi, no ihakhösi tödö mbanuania Yehowa ba no ifuli ibe'e khöra mbalazo.
7 Ba iröi mbanua andrö, ba zi soso ia mege, ba fao khönia numönönia andrö si dombua. Ba me ba lala so ira, ba wangawuli ba danö mado Yuda,
8 ba imane Na'emi khö numönönia andrö, si dombua: 

Mi'ae mifuli ami, sökhi na faoma mangawuli ami yomo khö ninami! Yamusulöni khömi Yehowa wa'omasimi zi mate andrö ba fa'omasimi ndra'odo!
9 Na mitema da'ö khö Yehowa, ba lö zi lö misöndra zahono ami, yomo khö ndra matuami dania, darua ami! Ba fa'ago bawa ia khöra.

10 Ba mege-ege sibai ira, ba lamane khönia: Fao sa'ae ndra'aga khöu ba niwami andrö!

11 Ba imane Na'emi: Mifuli ami, onogu, hadia, wa fao ami khögu? Hadia, so na nono matua ba dalugu, fo'omomi dania?
12 Mifuli ami, ya'ami onogu, mi'ae'e! satua sa'ae ndra'odo; tebai sa'ae möido nihalö. Ba na umane dödögu ena'ö: So na dötönafögu! ba na bongi andre falukhado ndramatua ba na mo'onodo ono matua, ena'ö,
13 ba hadia, mibase'ö irege ebua da'ö? Hadia, nitaha manö ami, lö möi nihalö? Böi, ya'ami ira onogu! Abu sibai sa dödögu ami; ya'odo sa, ba no si göna tanga Yehowa!

14 Ba ifuli mege-ege sibai ira; ba Orafa, ba fa'ago bawa khö ninania, ba Ruti andrö, ba i'olembai ia.

 III. Lö faröi khönia Ruti andrö 

15 Ba imane Na'emi: Me no ifuli ia kala'edomö ba niwara ba khö Lowalangira, ba fuli'ö göi, o'ö gala'edomö!

16 Ba imane Ruti: Böi forege khögu, uröi ndra'ugö, fa ufulido, lö faodo khöu! Ba zi möi ndra'ugö sa, ba da'ö möi ndra'o göi, ha ba zi so'ö, ba da'ö göi sodo, iwau niwagu, ba Lowalangiu Lowalangigu;
17 ba zi mate ndra'ugö, ba da'ö göi matedo, ba ba da'ö ndramuko'o ndra'odo; yamulau khögu nilau dödönia Yehowa — ha fa'amate zamabali ya'ita!

18 Ba me i'ila Na'emi, no aro dödö da'ö, ba wefao khönia, ba ibato wamarou ya'ia.
19 Ba mofanö zi darua andrö ba larugi Mbetilekhema. Ba me möi ira miyomo ba Mbetilekhema, ba humufa mbanua ma'asambua, ba khöra andrö, ba lamane: Da'ö Na'emi andrö?

20 Ba imane khöra: Böi mibe'e töigu Na'emi (wa'omasigu) Mara (sabu tödö) mibe'e töigu; noa sa'ae oya nifatörö Zi lö ambö fa'abölö khögu fa'abu dödö.
21 Si so ndra'o, me mofanödo ba si lö'ö, me i'ohe mangawuli ndra'odo Yehowa; ba hadia wa mibe'e töigu Na'emi, me noa sa'ae ihöndrögö ndra'o Yehowa, me no ifatörö khögu wa'abu dödö Si lö ambö fa'abölö?

22 Ba böröta wamasi gandru, me larugi Mbetilekhema Na'emi andrö ba umönönia Ruti andrö, Iraono Moabi, si no fao khönia, moroi ba danö Ndraono Moabi.

Faza 2

I. Mangozaragö lai gandru Ruti ba nowi Mboasi 

1 Ba so nakhi Na'emi andrö, talifusö Gelimelekhi, niha so'ana'a, Boasi döinia.

2 Ba imane Ruti andrö, Iraono Moabi, khö [ninania] Na'emi: Damöido ba nowi [zonowi] ba wangozaragö lai, moroi furi zebua tödö khögu! 

Ba imane khönia: Ae'e, onogu!

3 Ba möi ia, irugi ba mangozaragö lai ia ba nowi andrö, moroi furi zamasi: ba hulö zi no muŵa'ö khönia, wa no khö Mboasi andrö nowi andrö, Boasi talifusö Gelimelekhi.

 II. Fa'ebua dödö Mboasi khönia 

4 Ba hiza ba so moroi yomo ba Mbetilikhema Mboasi, ba i'owai zamasi, imane: Yamutolo ami Yehowa!

Ba latema linia, lamane khönia: Yamufahowu'ö ndra'ugö Yehowa!

5 Ba imane Boasi khö zawuyunia andrö, sanaro samasi: Ha ökhö nono alawe andrö?

6 Ba imane khönia sawuyu andrö, sanaro samasi: Ono Ndraono Moabi, ya'ia zi fao khö Na'emi no moroi ba danö Ndraono Moabi.
7 No isofu, imane: Hadia, tola u'ozaragö lai, he ba gotalua ngamböbö, moroi furi zamasi? ba so ia, ba lö nibatonia, i'otarai zi hulö wongi, irugi iada'e, ba ma'ifu lö solombase ia.

8 Ba imane Boasi khö Ruti: Örongo, onogu: Böi ae ba nowi bö'ö, ba wangozaragö lai, böi röi da'e; fao-fao'ö ba nono alawe khögu.
9 Töngöni nowi andre, ba zamasi ira, ba o'ö ira: noa sa ube'e li ba zawuyugu andrö, fa böi lategu'ö. Ba na owökhi dödöu, ba ae ba migö andrö, ba badu nita'u zawuyugu.

10 Ba ifalögu tou ia ba danö, imane khö Mboasi: He moroi, wa falukhado khöu wa'ebua dödö, wa öfaigi ndra'o, lö lai wa no niha baero ndra'odo?

11 Ba itema linia Boasi, imane khönia: Noa sa la'ombakha'ö khögu fefu, he wisa ndra'ugö khö ninau andrö, me no mate wo'omou, awö wa no öröi ndra amau inau ba banuami, we'amöi ba niha bö'ö, si lö örai mila mege.
12 Yamusulöni khöu Yehowa nilaumö andrö, ya lö ambö luou khö Yehowa, Lowalangi Ndraono Gizeraeli, ba zi möi'ö mangalui saŵatö, barö gafinia.

13 Ba imane khönia: He Tua, ena'ö na sebua tödö ndra'ugö khögu! Noa sa örara dödögu ba no öhaogö wehede khö genoniu ira alawe, lö lai wa tenga si mane enoni ira alawe khöu ndra'odo.

14 Ba me inötö wemanga, ba imane khönia Boasi: Ae ba da'e ba a wöfö göma, ba ungugö ba nirö aiso andrö göu kue! Ba mudadao ia ba ngai zamasi andrö, ba ibe'e önia mböra nifakoe, tobali abuso ia ba so zi tosai khönia.

15 Ba me ifuli möi, ba wangozaragö lai, ba ibe'e li ba zawuyunia Boasi, imane: Hana na ba gotalua ngamböbö göi itutuyu, böi mitegu ia.
16 Midöni na'i ma'ifu khönia ba ngamböbö, miröi tou, ena'ö i'ozaragö, ba böi mihede-hede'ö ia!

 III. I'ombakha'ö da'ö khö ninania Ruti 

17 Ba mangozaragö lai ia ba nowi da'ö, irege bongi, ba me iböbörö ni'ozaragönia, ba no arakha dombua yöu gandru.
18 Ba i'ohe, ba me irugi yomo, ba i'ila inania ni'ozaragönia. Ba isao'ö baero zi tosai khönia mege, me abuso ia, ibe'e khö ninania.

19 Ba imane khönia inania: Heza mangozaragö lai ndra'ugö ma'ökhö, heza mohalöŵö'ö? Ya'ahowu zanolo ya'ugö!

Ba itunö khö ninania, heza mohalöŵö ia, imane: Boasi döi niha andrö, sohalöŵö ndra'o ma'ökhö.

20 Ba imane Na'emi khö numönönia: Yamufahowu'ö ia Yehowa, me lö nibödania fa'ahakhö dödönia, he ba zauri andre ba he ba zi no mate andrö. Ba imane na khönia Na'emi: Ga'ada niha andrö, sananu ya'ita ena'ö.

21 Ba imane Ruti, Iraono Moabi andrö: Noa sa göi iŵa'ö khögu: Fao-fao ndra'ugö ba zöhalöŵö khögu, irege awai mbasitögu khöra.

22 Ba imane Na'emi khö numönönia Ruti: Lau, onogu! fao ndra'ugö khö nono alawe andrö khönia; lö'ö mötö lafasao'ö ba nowi niha bö'ö!

23 Ba fao-fao ia ba nono alawe andrö khö Mboasi, irege awai wamasi rigi ba famasi gandru: ba khö ninania sa'ae i'iagö.

Faza 3

I. Möi khö Mboasi ba golayama mbasitö Ruti, niŵa'ö Na'emi khönia 

1 Ba imane khönia inania Na'emi: Ufaigi khöu zahono Ndra'ugö, onogu, ena'ö sohahau tödö ndra'ugö.
2 Hiza, Boasi andrö, si fao-fao'ö ba nono alawe andrö, ba no ga'ada, ba manöri gandru ia ba golayama mbasitö bongi.
3 Ba ondri, bayoini fanikha ndra'ugö, ba onukha ba ae mitou ba golayama mbasitö; ba böi i'ila wa ya'ugö, irege no aefa manga ia, ba irege no ibadu nagu.
4 Ba na aefa da'ö, na mörö ia, ba töngöni naha, heza mörö ia; ba ae'e ba bokai gambala tanö ba gahenia ba förö tou; ba iŵa'ö dania khöu, he öwisa.

5 Ba imane: Fefu hadia ia niŵa'öu, ba u'o'ö!

6 Ba möi ia mitou, ba golayama mbasitö, ahori i'o'ö niŵa'ö ninania khönia.

7 Ba me no manga Mboasi ba me no ibadu nagu, me ohahau sa'ae dödönia, ba möi ia mörö ba gero mbaho ngamböbö gandru.

Ba so Ruti, ikumo-kumo ia, ibokai gambala, tanö ba gahenia ba ileagö tou ia.

8 Ba me talu mbongi, ba tokea Mboasi, ba me ifaöga ia, ba hiza ndra'alawe tanö ba gahenia.

9 Ba imane: Ha niha ndra'ugö? Ba imane Ruti: Ruti ndra'odo, sawuyumö: bologö gafiu yaŵa zawuyumö, me no sananu ndra'ugö.

 II. Ifabu'u khönia Boasi ihalö ia 

10 Ba imane Boasi: Ya nifahowu'ö Yehowa ndra'ugö, onogu! Ebua na wa'omasimö safuria, moroi ba zi föföna andrö, me no lö nigohiu ono matua, he si numana, ba he so'ana'a.
11 Ba hiza, ba böi busi dödöu, ya'ugö onogu! Fefu hadia ia niŵa'öu, ba utörö khöu. Samba banua manö ndra'aga, ba lö si lö aboto ba dödö, wa no ira alawe si sökhi bua-bua ndra'ugö.
12 Ba hiza, si ndruhu sa, sananu ndra'odo; ba so na zananu bö'ö, sahatö moroi khögu.
13 Iagö da'e bongi: ba na isanu ndra'ugö mahemolu mbanua, ba yamusanu'ö; ba na lö omasi ia isanu'ö, ba faya wa no sauri Yehowa, na tenga ya'odo zananu ya'ugö! Förö, irege moluo!

14 Ba mörö ia irege moluo, tanö ba gahenia. Ba maoso ia, gasa-gasa wa'oroma döi niha.

Imane sa dödönia Boasi: Lö tola terongo, wa no möi ba golayama mbasitö ndra'alawe andrö!
15 Ba imane: Bologö lembeu andrö!

Ba i'oro'ö.

Ba isu'a khönia gandru, samba lauru a matonga, ifa'ohe'ö khönia.

16 Ba irugi yomo mbanua.

Ba me irugi yomo khö ninania, ba imane da'ö: He wisa khöu, onogu?

Ba idunö-dunö khönia fefu, he wisa niha andrö khönia, ba imane:
17 Gandru andre, si samba lauru a matonga, ibe'e khögu, imane sa: Lö tola lö monoro danga ndra'ugö wangawuli khö ninau!

18 Ba imane inania: Honogö'ö, onogu, irege ö'ila, he wisa lua-lua da'ö! Lö'ö sa ibato niha andrö, balazi ifalua da'ö ma'ökhö!

Faza 4

I. Isanu mbenua Gelimelekhi Boasi ba ihalö Ruti 

1 Ba möi miyaŵa ba mbawa göli Mboasi ba mudadao ia ba da'ö. Ba me itörö sibai sananu andrö, niŵa'ö Mboasi, ba imane khönia: Ae ba da'e, sane, dadao tou!

Ba möi ia ba ngainia, mudadao ia.

2 Ba dafulu iŵa'ö satua Boasi, imane: Midadao tou, ba da'e! Ba me no dumadao ira, ba imane khö zananu andrö:
3 Benua andrö khö ga'ada Elimelekhi andrö, ba no i'amaŵa Na'emi andrö, si no mangawuli moroi ba danö Ndraono Moabi.
4 Ba no uŵa'ö tödögu, ufarongogö khöu, umane: Tema sanu ia, ba zi so andre, ba zi so satua mbanuada andre. Na nilau dödöu sananu ndra'ugö, ba sanu ia. Ba na lö omasi'ö ösanu, ba ombakha'ö khögu, ena'ö u'ila watahögö! Baeromö, ba samösa lö si tola mananu ya'ia, hatö ya'o, na aefa ndra'ugö!

Ba imane: Ya'odo zananu.

5 Ba imane Boasi: Ba na luo ö'öli mbenua andrö khö Na'emi, ba khöu göi Ndraono Moabi andrö, lakha zi no mate andrö, ba wangorifi töi zi mate andrö ba dana khönia tanö andrö.

6 Ba imane sananu no mege: Ba tebai usanu, fa böi tefara'u dana khögu ube'e. Sanu khöu nisanugu ena'ö, me tebai ya'odo zananu.

7 Ba ba Ndraono Gizeraeli me föna, amaedola nitutu tanö, na so nisanu ba ma nifalalini, ba iheta mbadagahenia ba ibe'e khö nawönia — da'ö wangaro hadia ia ba Ndraono Gizeraeli.

8 Ba imane sananu andrö [ena'ö] khö Mboasi: Sanu ia khöu! ba iheta mbadagahenia.

9 Ba imane Boasi ba zatua mbanua ba ba zato fefu: Ya'ami zi so ba mbörö ma'ökhö, wa no u'öli gokhöta Gelimelekhi andrö fefu ba okhöta ndra Maloni Khiliyoni fefu, khö Na'emi andrö.
10 Ba baero ö, ba no uhalö göi Ndraono Moabi andrö, Ruti andrö, lakha Maloni, ba wangorifi töi zi no mate andrö ba dana khönia tanö, ena'ö böi taya döi zi no mate andrö ba watalifusöta ba ba mbawa göli mbanuara — ya'ami zi so ba mbörö ma'ökhö!

11 Ba lamane sato fefu, ba da'ö ba mbawa göli, awö zalaŵa: Si so ba mbörö ndra'aga! Yamutolo ndra'alawe andrö, si möi yomo khöu Yehowa, ena'ö si mane Rakhela ba Lea, awe Ndraono Gizeraeli andrö si darua! Ya salaŵa ndra'ugö ba Geferata ba ya teturia döimö ba Mbetilekhema!
12 Ba ya si mane omo Weresi andrö, ono Yuda khö Damara, nomou, ba nga'ötö andrö, nibe'e Yehowa khöu dania, ono ndra'alawe andrö, si hulö nono alawe na.

 II. Mo'ono Ruti, ono matua. Tua Dawido 

13 Ba ihalö Ruti andrö Boasi, tobali fo'omonia. Ba me orudu ia khönia, ba ibe'e khönia Yehowa manabina ia, ba mo'ono, ono matua.

14 Ba lamane ira alawe khö Na'emi: Nisuno Yehowa, si no manehe khöu sananu ma'ökhö, tobali tetötöi dania döinia ba Ndraono Gizeraeli.
15 Da'ö zangokafui tödöu ba sondrorogö ya'ugö ba wa'atuamö, me no umönöu andrö, sangomasi'ö ya'ugö, zadono ya'ia — ya'ia andrö, si no abölö moguna khöu, moroi ba zi dafitu ono matua.

16 Ba ihalö nono andrö Na'emi, ihagi ba tobali sangai ono ia.

17 Ba lafatörö döi ira alawe si fahatö omo khönia, lamane: No mo'ono Na'emi; ba Obedi labe'e töinia — ya'ia nama nama Dawido andrö, Iza'i.

18 Ba da'e nga'ötö Weresi andrö: Ono Weresi, ba Eseromo,
19 ba ono Geseromo ba Aramo, ba ono Garamo, ba Aminadabi,
20 ba ono Gaminadabi, ba Nahaso, ba ono Nahaso, ba Salemo,
21 ba ono Zalemo, ba Boasi, ba ono Mboasi, ba Obedi.
22 Ba ono Gobedi, ba Iza'i, ba ono Giza'i, ba Dawido.

SAMUELI I

Faza 1

I. Elikana ba fo'omonia Khana ba Fenina 

1 So niha, banua Ramata'i, ma'uwu Zufi, ba hili mado Geferayi, Elikana döi, ono Yeroha ono Gelihu ono Dohu ono Zufi, mado Geferayi. 
2 Ba dombua ndrongania: Khana döi zi sambua ba Fenina zi sambua; ba Fenina, ba si so ono, ba lö ono Khana. 
3 Ba ero röfi möi misi yaŵa niha andrö, moroi ba khöra, ba wangalulu khö Yehowa ngahönö ba Zilo, ba ba wame'e sumange. Ba so ba da'ö ndraono Eli andrö, si darua, Hofini ba Fineha, ere khö Yehowa. 
4 Ba ero na ibe'e zumange Elikana andrö, ba ifo'urakha wo'omonia Fenina ba ononia matua ba ononia alawe fefu; 
5 ba khö Khana, ba ha samösa mo'urakha ibe'e, lö lai wa no abölö i'omasi'ö Khana; ba no iduhö dalunia Yehowa. 
6 Ba ibusi dödönia udunia andrö (Fenina) fehede famaosi tödönia, ba wangandrö fönunia, me no iduhö dalunia Yehowa. 
7 Ba ero röfi, ba si manö-manö wolaunia: ero na möi ira misi yaŵa ba nomo Yehowa ibaosi dödönia. Ba mege-ege Khana, ba lö manga. 
8 Ba imane khönia fo'omonia Elikana: He Khana, hana wa mege-ege ndra'ugö ba hana wa lö manga'ö? hadia mbörö wa si lö sökhi-sökhi dödöu? Hadia, lö omasi'ö ndra'odo, moroi ba zi dafulu, ono matua?

 II. Fangandrö Khana. Ifabu'u khönia nono matua Eli 

9 Ba samuza ma'ökhö, me no manga ira ba Zilo, ba me no labadu nagu, ba maoso Khana, i'ondrasi Yehowa, ba no dumao-dao ba kurusi Eli, ere andrö, ba zinga mbawandruhö gosali Yehowa. 
10 Ba mangandrö Khana khö Yehowa, ba wa'abu dödönia andrö, mege-ege sibai ia, ba ifabu'u linia, 
11 imane: He Yehowa ngahönö! Na öfaigi lala ba wa'abu dödö genoniu andre, na itörö tödöu ndra'odo, na lö olifu'ö genoniu andre, wame'e ono matua khönia, ba khö Yehowa ufuli ia, sagötö ya'ia, ba böi tefatörö ba högönia wanöwö! 
12 Ba me i'aragö wangandrö khö Yehowa, ba ifaigi-faigi mbawania Eli. 
13 Lö'ö sa alua baeha Khana wehedenia, ha bewenia zametumetu, ba linia, ba lö terongo, — ba ibali si mabu Eli. 
14 Ba imane khönia: Ha wa'ara dania döhö wemabumö? 
15 Tayaigö wemabu andrö! Ba imane Khana: Tenga Tua; ira alawe sabu tödö ndra'odo a'ine! Agu ba hadia ia zi mabu niha, ba lö nibadugu, ba no ubokai dödögu, khö Yehowa. 
16 Böi bali si lö ngaroro genonimö andre; börö wehedegu irege da'e, ba fa'alangu dödögu ba fa'abu dödögu. 
17 Ba imane khönia Eli: Fuli'ö, ya'ohahau dödöu, ibe'e sa'ae khöu Lowalangi Ndraono Gizeraeli ni'andröu khönia! 
18 Ba imane: Ena'ö na falukha genoniu andre wa'ebua dödöu khönia! Ba mofanö ndra'alawe andrö ba manga ba döhö wa'abu dödö.

 III. Tumbu Zamueli ba tebe'e enoni Yehowa 

19 Ba mahemolu ö, ba lahulö wongi wangandrö khö Yehowa ba lafuli ira ba Rama. Ba me orudu Elikana khö wo'omonia Khana, ba itörö tödö Yehowa ia. 
20 Ba me no ituo wunia, ba no manabina Khana, ba no mo'ono ia, ono matua, ba Samueli ibe'e töi nono andrö, imane: Me ni'andrögu khö Lowalangi. 
21 Ba me ifuli möi misi yaŵa Elikana andrö, awö zoroiyomonia fefu, ba wame'e khö Yehowa sumange andrö, sero röfi ba hadia nifabu'unia na, 
22 ba lö fao Khana, imane sa khö ngambatönia: Na aefa ba mbagi zusu nono; awena dania u'ohe ia, ena'ö i'oroma'ö ia khö Yehowa, ba ena'ö lö'ö sa'ae tebulö ia ba da'ö. 
23 Ba imane khönia fo'omonia Elikana: Balazi ndra'ugö, iagö furi, irege aefa ia ba mbagi zusu. Yamube'e Yehowa itorö niŵa'öu! Ba toröi furi ndra'alawe andrö ba ifaenufaenu nononia, irege aefa ba mbagi zusu. 
24 Ba me no i'efa'ö ba mbagi zusu, ba i'ohe misi yaŵa, ba sara nono zaŵi, si no medölu fakhe, ba dua lauru hamo ba samba nahia nagu, i'ohe ba nomo Yehowa ba Zilo. 
25 Ba lataba nono zaŵi andrö, ba i'ondrasi Eli ina nono andrö, i'ohe nono. 
26 Ba imane: Hiza Tua, faya wa no sauri ndra'ugö, ya'ugö Tua, na tenga ya'odo ndra'alawe andrö, si no so ba da'e no, fönau, ba wangandrö khö Yehowa. 
27 Ono andre ni'andrögu, ba no ifondrondrongo Yehowa wangandrögu, no ibe'e khögu ni'andrögu. 
28 Ba ya'o, ba ube'e niwawalö Yehowa göi [nono]; sagötö ya'ia, ba ya niwawalö Yehowa! Ba iröi sa'ae ba da'ö [nono], föna Yehowa.

Faza 2

I. Fanunö Khana 

1 Ba mangandrö Khana, imane: "Owua-wua dödögu ibe'e Yehowa; no alaŵa yaŵa dandrugu ibe'e Lowalangigu; no faboka mbawagu ba khö zi fa'udu khögu, me no omuso dödögu wangorifimö ya'odo! 
2 Samösa lö ni'amoni'ö si mane Yehowa, lö'ö sa baeromö; sambua sa lö gowe, timba Lowalangida. 
3 Böi mimane-mane: Fa'asalaŵa! fa'asalaŵa! Böi alua baehami wayaŵasa! Me no Lowalangi sangila [fefu hadia ia] Yehowa; no Lowalangi sanulo folau [niha]. 
4 Fana zabölö, ba nirasa, ba salau-lau, ba la'amöbö talu wa'abölö. 
5 Si no abuso mege, ba no möi enoni, ba wangalui göra, ba ba zolofo mege, ba no döhö wa'olofo. Fitu sa'ae nono zi lö ono mege, ba soya ono, ba sariri. 
6 Yehowa, ba no samunu [niha] ba sangorifi göi, itibo'ö ba mbanua tou ba i'ohe miyaŵa göi. 
7 Ifa'anumana niha Yehowa ba ifo'ana'a göi; ihöndrögö ba ibali'ö salaŵa göi. 
8 Isöbi yaŵa moroi ba gawu-gawu tou zi no amomo, ba moroi ba dambu i'ohe yaŵa zi numana, ba ngai zalaŵa ifedadao, ituturu khöra naha nifosumange. Khö Yehowa sa gehomo danö, ba no ya'ia zame'e dayadaya danö ya'ia, 
9 Ifaigi-faigi gahe zatulö tödö andrö khönia, ba sebua horö, ba si tekiko ba zogömi-gömi. Tenga sa ba wa'abölönia möna niha: 
10 Si fa'udu khö Yehowa, ba nirasa! Ife'ugu-ugu mbanua si yaŵa, yaŵara; Yehowa zanguhuku balö danö misa. Ibe'e wa'abölö ba zalaŵa andrö khönia, i'alaŵa'ö yaŵa dandru nibayoininia andrö!"

 II. Falösökhi ndraono Eli andrö 

11 Ba ifuli ia ba Rama [Khana]. Ba ono no mege, ba ihalö-halö halöŵö föna Yehowa, barö mbawa Eli ere andrö. 
12 Ba no si lö ngaroro ndraono Eli andrö, lö ba dödöra Yehowa, 
13 ba lö'ö göi latöngöni hadia zinema gere ba niha sato: Na so zame'e sumange, ba so ngoni-ngoni gere, fatua so bawu na nagole, sara garafu si tölu bawa ba dangania, 
14 ba itaru'ö ba gali ba ma ba mbowoa ba ma ba mbalanga ba ma ba mako: ba hadia ia nifahö garafu andrö, ba ihalö khönia ere. Si manö wolaura ba Ndraono Gizeraeli fefu, si möi ba da'ö ba Zilo. 
15 Ba lö'ö na mutunu dawö, ba so ngoni-ngoni gere andrö, ba imane ba zame'e sumange: Da nösi, nisala ö gere! Lö omasi ia zasoso khöu, ha sataha! 
16 Ba na imane da'ö: Ni'ofönai'ö wanunu tawö; awena dania öhalö khöu zomasi'ö! ba imane: Tenga, dölö be'e — ba na lö'ö, ba u'anösö'ö wangai. 
17 Tobali ebua sibai horö nono matua andrö [si darua] khö Yehowa, me lö ba dödöra zumange Yehowa.

 III. Samueli ba inania 

18 Ba Samueli andrö, ba no sangai halöŵö föna Yehowa, iraono sobaru ba doto, tarafali. 
19 Ba itagutagu khönia na mbaru sanau, side-ide, inania, ero röfi i'ohe khönia, na möi ia misi yaŵa, awö ngambatönia, ba wame'e sumange andrö, sero röfi. 
20 Ba ero so ira, ba ifahowu'ö Elikana andrö, awö wo'omonia, Eli, imane: Yamu'ali khöu nga'ötö ba ndra'alawe andre Yehowa, fangali nibe'e niwawalö andrö khö Yehowa! Ba awena dania lafuli ira khöra. 
21 Ba itolo Khana Yehowa, ba tölu tö khönia nono matua ba dombua nono alawe. Ba ononia Samueli, ba si tedou-dou ba da'ö, khö Yehowa.

 IV. Ambö fanegu Eli iraononia 

22 Ba Eli andrö, ba no niha si no atua sibai. Ba na irongo, hadia ia fefu nilau ndraononia ba Ndraono Gizeraeli fefu, awö wa lahoröni ndra'alawe andrö, sangai-ngai halöŵö ba golayama nose wama'ele'ö, 
23 ba imane khöra: Hana wa milau zi manö, nirongogu ba mbanua Yehowa fefu. 
24 Böi mimanö, ya'ami iraonogu! turia si lö sökhi da'ö, nirongogu, ni'ombakhambakha'ö Ndraono Gizeraeli! 
25 Na ba nawönia niha mosala niha ba salaŵa zanguhuku; ba na so horönia khö Yehowa, ba ha niha zi möi sanguhuku? — Ba lö lafondrondrongo niŵa'ö namara; noa sa ihonogöi Yehowa, ibunu ira. 
26 Ba ono matua andrö, Samueli, ba itugu tedou ba itugu falukha ia wa'ebua dödö Yehowa ba fa'ebua dödö niha.

 V. Itegu Eli sama'ele'ö 

27 Ba so genoni Lowalangi, si möi khö Eli, imane khönia: Da'ö niŵa'ö Yehowa: Noa sa u'oroma'ö ndra'o khö ndra tuau, me sawuyu ira na ba danö Miserayi, barö mbawa ndra Fara'o, 
28 ba no utuyu ira khögu, ere, ba mado Ndraono Gizeraeli andrö fefu, ena'ö same'e sumange ira ba naha wame'e sumange andrö khögu ba sanunu samohua, ba ena'ö ya'ira ziobaru baru ba doto andrö, fönagu, ba no ba danga ndra tuau ube'e zumange andrö nifatörö ba galitö fefu, nibe'e Ndraono Gizeraeli — 
29 Ba hana wa mihundrahundra zumangegu andrö, nitaba, awö zumange ni'a, niŵa'ögu nibe'e, ba nose andrö? Ba no ebua dödöu ba ndraonou andrö, moroi ba wa'ebua dödöu khögu, tobali esolo ami ba zi sökhi ba zumange andrö fefu, nibe'e Ndraono Gizeraeli khögu. 
30 Andrö imane Yehowa, Lowalangi Ndraono Gizeraeli: Noa sa uŵa'ö, böi tebulö fönagu nga'ötöu, nga'ötö ndra tuau andrö — ba iya'e, ba imane Yehowa: Lö edönado! Ha niha zamosumange ya'o, a'ine, ba ufosumange göi, ba sangositengagö ya'o, ba ni'ositengagö göi. 
31 Irugi baŵa dania, ba urasa da'iomö ba ta'io nga'ötöu, tobali lö'ö sa'ae satua moroi yomo khöu. 
32 Ba anehe'ö dania zi sökhi andrö fefu nibe'egu ba Ndraono Gizeraeli; ba moroi yomo khöu, ba alösu lö'ö sa'ae satua. 
33 Ba ha samösa nga'ötöu zi lö ufaogö ba wangohori ya'ira, ba naha wame'e sumange khögu, ena'ö sabözi ia dania ba ena'ö salangu tödö; ba sato nga'ötöu fefu, ba si mate ba mbawa zi'öli niha. 
34 Tandra khöu zi göna nonou andrö si darua, Hofini ba Fineha: ha samuza ma'ökhö, ba endronga mate ira! 
35 Ba ufataro dania khögu gere si lö faröi, solo'ö nikhoi dödögu ba somasi ndra'o; khönia ulau nomo si lö tebulö, ena'ö lö mamalö-malö, wa föna nibayoini andrö khögu soso ia. 
36 Ba hiza dania: na so zi tosai na nga'ötöu, ba möi mangalulu khönia, mangandrö kefe, ba ma kue sagörö, wanguma'ö: Tehe khögu halöŵö gere hadia ia, ena'ö usöndra gögu ma'ifu!

Faza 3

I. Humede Lowalangi khö Zamueli 

1 Ba ono matua andrö, Samueli, ba no sangai halöŵö föna Yehowa, barö mbawa Eli. Ba fehede Yehowa, ba ha ŵaraö, me luo da'ö, ba angilata, ba mo'otalua sibai. 
2 Ba me luo da'ö, me mörö Eli ba nahania — no abösi hörönia, lö'ö sa'ae i'ila niha; 
3 ba lö'ö na sa mubunu wandru andrö khö Lowalangi; ba Samueli, ba no mörö göi, ba gosali Yehowa, ba zi so tawöla andrö khö Lowalangi —
4 ba mu'ao Yehowa khö Zamueli, ba imane: 
5 Ya'e ndra'odo! Ba möi ia khö Eli, imane: Ya'e ndra'odo, me no mu'ao'ö khögu. Ba imane Eli: Lö si'aodo khöu, ae fuli förö! Ba möi ia, ifuli mörö. 
6 Ba mu'ao zamuza tö Yehowa, imane: He Samueli! Ba maoso Zamueli, möi khö Eli, imane: Ya'e ndra'odo, noa sa mu'ao'ö khögu! Ba imane Eli: Lö si'aodo khöu, onogu; ae fuli förö! 
7 Lö'ö na sa aboto ba dödö Zamueli Yehowa ba lö'ö na sihede khönia Yehowa. 
8 Ba ifuli mu'ao Yehowa khö Zamueli, medölu sa'ae. Ba maoso Zamueli, möi khö Eli, imane: Ya'e ndra'odo, noa sa mu'ao'ö khögu! Awena aboto ba dödö Eli, wa no Yehowa zi'ao ba ndraono andrö. 
9 Andrö imane Eli khö Zamueli: Ae fuli förö; ba na muhede ia khöu, ba ömane: Hede Yehowa! Irongo enoniu! Ba möi Zamueli, ifuli mörö ba nahania.

 II. I'ombakha'ö khönia huku andrö, nifatörö khö Eli ba ba ndraononia. Faduhu dödö Ndraono Gizeraeli khö Zamueli 

10 Ba so Yehowa, i'agö da'ö ba mu'ao, si mane mege: He Samu'eli! He Samueli! Ba imane Samueli: 
11 Hede, irongo enoniu! Ba imane Yehowa khö Zamueli: Hiza, so dania nilaugu ba Ndraono Gizeraeli, ba dozi samondrongo, ba afökhö dögi dalinga ma'adombua. 
12 Na luo da'ö, ba ahori ufatörö khö Eli niŵa'ögu ba zi samba omo andrö khönia — ubörögö ba u'asiwai göi. 
13 Ba ya'ugö zangombakha khönia, wa no u'etu'ö huku zi samba omo andrö khönia, si lö fulitö, me no i'ila, wa no sango'aya Lowalangi ndraononia andrö, ba me lö nitenaŵania ya'ira. 
14 Ba no fahölu ndra'o, ba zi samba omo ndra Eli andrö, no umane: Si ndruhu, irugi zi lö aetu, ba lö fameta horö zi samba omo ndra Eli andrö, he sumange nitaba, ba he sumange ni'a! 
15 Ba mörö Zamueli, irege moluo. Ba me moluo, ba maoso ia mamokai bawandruhö gosali Yehowa. Ba ata'u Zamueli i'ombakha'ö khö Eli ni'ilania andrö. 
16 Ba humede Eli khö Zamueli, imane: He onogu Samueli! Ba imane: Ya'e ndra'odo! 
17 Ba imane Eli: Hadia ia, niŵa'önia khöu? Böi bini'ö khögu; yamulau khöu Lowalangi, na öbini'ö khögu hadia ia, niŵa'önia khöu! 
18 Ba ahori i'ombakha'ö khönia Samueli, lö hadia ia ibini'ö. Ba imane Eli: Yehowa ia; yamulau zomasi ia! 
19 Ba manöi Zamueli, ba itolo ia Yehowa; lö ibe'e aekhu ba danö hadia ia niŵa'önia mege. 
20 Ba aboto ba dödö Ndraono Gizeraeli fefu, i'otarai Dano, numalö ba Mbereseba, wa no sama'ele'ö si lö faröi Zamueli, khö Yehowa. 
21 Ba itohugö Yehowa, wangoroma'ö ya'ia ba Zilo; khö Zamueli sa'ae i'oroma'ö ia Yehowa ba Zilo: humede khönia Yehowa.

Faza 4

I. Te'ala Ndraono Gizeraeli ba te'oloi'ö dawöla zura goroisa 

1 Ba humede Zamueli ba Ndraono Gizeraeli fefu; ba maoso Ndraono Gizeraeli, möi fasuwö ba Ndrawa Wilisiti, la'iagö ngai Ebeni Haezeri, ba ba ngai Nafeki so Ndrawa Wilisiti. 
2 Ba lalau ba Ndraono Gizeraeli Dawa Wilisiti; ba lö'ö sa fagölö-gölö wa'abe'e wasöndrata; te'ala Ndraono Gizeraeli labe'e Dawa Wilisiti; mato 4.000 zi mate, ba zi fasöndra ira, ba mbolo mbenua. 
3 Ba me no mangawuli ba golombaseŵa zato, ba lamane salaŵa Ndraono Gizeraeli: Hana wa ibe'e Yehowa te'ala ita ba Ndrawa Wilisiti ma'ökhö? Datahalö khöda dawöla zura goroisa Yehowa ba Zilo, ena'ö möi ia awöda, ba wangefa'ö ya'ita ba danga nemalida andrö! 
4 Ba lafatenge ba Zilo sato, ba lahalö dawöla goroisa Yehowa ngahönö, sidadao yaŵa Kerubi; ba iraono Eli andrö si darua, Hofini ba Fineha, ba fao ba dawöla goroisa Lowalangi andrö. 
5 Ba me irugi golombaseŵa tawöla goroisa Yehowa, ba lakaraini wa'iki Iraono Gizeraeli fefu, irege humisi danö. 
6 Ba me larongo wa'owua-wua dödö andrö Dawa Wilisiti, ba lamane: Hadia wa'iki andrö, sabölö-bölö sibai, ba golombaseŵa niha Heberaio? Ba me larongo, no irugi golombaseŵa tawöla andrö, khö Yehowa, 
7 ba ata'u Ndrawa Wilisiti, lamane sa'ae dödöra: Lowalangi zi möi khöra ba golombaseŵa. Ba lamane: Alai ita sa'ae, lö'ö sa irai föna si mane da'ö! Alai ita! 
8 Ha niha zangefa'ö ya'ita ba danga Lowalangi sabölö andrö? Da'ö Lowalangi andrö, samatörö ba Ndrawa Miserayi no ngawalö wamakao ba fökhö waba! 
9 Ba mi'abe'e'ö dödömi, ya sabölö ami, ya'ami, Dawa Wilisiti, fa böi möi sawuyu niha Heberaio ami, si mane ya'ira, me no möi sawuyumi. Ya sabölö ami, ba milau! 
10 Ba lalau Dawa Wilisiti; ba te'ala Ndraono Gizeraeli ba moloi, isaŵa khöra zamösana: No abölö sibai wa'ate'ala; 30.000 zi mate Iraono Gizeraeli, si lö kudo. 
11 Ba tawöla andrö khö Lowalangi, ba larabu [Dawa wilisiti] ba iraono Eli andrö, si darua, Hofini ba Fineha, ba mate nibunu.

 II. Fa'amate Eli ba fa'amate wo'omo Wineha andrö 

12 Ba so zoloi, samösa, mado Mbeniyami, iröi wasöndrata ba irugi Zilo, me luo da'ö; no isika nukhania ba no ilau danö ba högönia.
13 Ba me irugi, ba no dumadao Eli ba kurusi, ba ngai mbawa göli, ifaigi-faigi lala; ibusi tödö sa'ae dawöla khö Lowalangi. Ba me so niha andrö, ba wangombakha ba mbanua, ba mu'ira-ira mbanua andrö, dozi.
14 Ba me irongo wekira andrö Eli, ba imane: Hadia wagua-guasa andrö? Ba i'aliogö ia niha andrö, ba wangombakha khö Eli.
15 Ba Eli andrö, ba no 98 fakhe, ba no abösi hörönia, tobali lö'ö sa'ae i'ila niha.
16 Ba me imane niha andrö khö Eli: Ya'odo zi otarai wanuwö andrö, ma'ökhö andre u'otarai wasöndrata andrö. Ba imane Eli: He wisa, onogu?
17 Ba itema linia sangombakha andrö, imane: No moloi Ndraono Gizeraeli labe'e Dawa Wilisiti, ba no ato sibai zi mate motöi khöda, ba he iraonou si darua, Hofini ba Fineha, ba no mate göi, ba tawöla khö Lowalangi, ba no mu'oloi'ö!
18 Ba me itorö linia dawöla andrö khö Lowalangi, ba tobö'a furi Eli moroi ba kurusi, alau, afatö mbagi ba mate ia, me no niha satua, sesolo sibai. No öfa wulu fakhe sanguhuku ia ba Ndraono Gizeraeli.
19 Ba umönönia, fo'omo Wineha, ba no manabina. Ba me irongo duria andrö, wa no muhalö dawöla andrö khö Lowalangi, awö wa no mate namania andrö ba fo'omonia, ba tegaölö tou ia ba madono; afökhö sa'ae hulunia.
20 Ba me aetu nosonia, ba lamane ira alawe, si so ba ngainia: Böi busi dödöu, ono matua nonou andre! Ba lö'ö sa itema li, lö ba dödönia,
21 ibe'e töi nononia, andrö Ikabodi (si lö töi), imane: No taya lakhömi Ndraono Gizeraeli! — börö wa'ataya dawöla andrö, khö Lowalangi, ba amania andrö ba fo'omonia.
22 Ba mu'ao ia, imane: No taya lakhömi Ndraono Gizeraeli, me no mu'oloi'ö dawöla khö Lowalangi!

Faza 5

I. Famakao Dawa Wilisiti me no la'oloi'ö dawöla goroisa 

1 Ba no lahalö khöra dawöla andrö khö Lowalangi Dawa Wilisiti; la'ohe ba Gasoto, la'otarai Ebeni Haezeri.
2 Ba latema lahalö dawöla andrö khö Lowalangi Dawa Wilisiti, la'ohe ba gosali Dagono, ba ngai Dagono labe'e.
3 Ba mahemolu ö, me möi ba gosali Dagono mbanua Gasoto, ba hiza, no aso'a Dagono andrö, föna dawöla khö Yehowa, no tetaru mbagi. Ba lahalö Dagono, lafuli lafasindro ba nahania.
4 Ba mahemolu ö, si hulö wongi, ba hiza, ba no ifuli tetaru mbagi Dagono föna dawöla khö Yehowa, högönia ba tangania ma'adua ba no ateu, ba doyo mbawandruhö so; hatö botonia zi tosai.
5 Andrö wa lö lahundragö doyo mbawandruhö Dagono ba Gasoto ere andrö khönia ba ma ha niha, na so zi möi ba gosalinia, irugi ma'ökhö andre.
6 Ba no tohare sibai ba mbanua Gasoto andrö danga Yehowa, ifeta'u ira ba ibözi ira faosa waba [fökhö famunu], banua Gasoto, fabaya si tefasui ya'ira.
7 Ba me la'ila da'ö banua Gasota andrö, ba lamane: Böi ya soso ba khöda dawöla andrö khö Lowalangi Ndraono Gizeraeli; noa sa tohare sibai khöda dangania, ba khö Lowalangida Dagono.
8 Ba lafatenge, ba lafalukha'ö zalaŵa Ndrawa Wilisiti fefu, ba khöra, ba lamane: He mawisa dawöla andrö khö Lowalangi Ndraono Gizeraeli? Ba lamane [salaŵa no mege]: Ndramu'ohe ba Gata dawöla andrö, khö Lowalangi Ndraono Gizeraeli. Ba la'ohe ia ba da'ö.
9 Ba me no irugi da'ö ba göna tanga Yehowa mbanua da'ö, fa'atobali dödö sabölö-bölö sibai: ibözi mbanua andrö, he satua, ba he iraono, ba tobali tumbu-tumbu khöra waosa.

 II. Lafa'ohe'ö mangawuli dawöla 

10 Ba lafa'ohe'ö ba Nekerona dawola andrö khö Lowalangi. Ba me irugi Nekerona, ba mangarö-ngarö mbanua Nekerona, lamane: No la'ohe khöma dawöla andrö khö Lowalangi Ndraono Gizeraeli, ba wamunu ya'aga, banuama fefu!
11 Ba lafatenge, lafalukha'ö zalaŵa Ndrawa Wilisiti fefu, lamane: Mifa'ohe'ö dawöla andrö khö Lowalangi Ndraono Gizeraeli, ena'ö mangawuli ba nahania ba ena'ö böi möi famunuma ba famunu mbanuama! Noa sa tobali sibai dödö mbanuara fefu, sahatöhatö famunura; no tohare sibai khöra danga Lowalangi.
12 Ba si lö mate, ba tefakao faosa waba, ba terongo ba mbanua si yaŵa wangarö-ngarö mbanua andrö.

Faza 6

I. Lafa'ohe'ö mangawuli dawöla 

1 Ba me no fitu waŵa dawöla andrö ba danö Ndrawa Wilisiti,
2 ba humede Ndrawa Wilisiti ba gere ba ba zi faeta, lamane: He tawisa ba dawöla andrö khö Yehowa? Mi'ombakha'ö khöma, he tawisa wamuli ya'ia ba nahania.
3 Ba lamane: Na mifa'ohe'ö dawöla andrö, khö Lowalangi Ndraono Gizeraeli, ba böi mifa'ohe'ö manö, lö mufo'awö; mifao sa'ae khönia wanala'ö, ba döhö dania wökhömi, ba oroma khömi, hana wa lö aefa khömi dangania.
4 Ba lamane: Hadia nibe'e fanala'ö? Ba lamane [si faeta no mege]: Dali wa'ato zalaŵa Ndrawa Wilisiti: lima ngawua famaedo waoso waba andrö, ana'a ba lima wamaedo de'u ndröfi, ana'a, me no faoma göna ami famakao andrö, he ya'ami, ba he salaŵami.
5 Ba mifazökhi wamaedo waosa waba andrö khömi ba famaedo de'u ndröfi khömi, samakiko tanö, ba wamosumange Lowalangi Ndraono Gizeraeli andrö: ma atö lö itohugö ihare'ö dangania khömi ba khö Lowalangimi andrö ba ba danömi.
6 Hana sa wa edöna ami mi'abe'e'ö dödömi, si mane Dawa Miserayi föna, me la'abe'e'ö dödöra, awö Wara'o? Hadia, fayagu? me i'o'aya ira, awena lafofanö [Ndraono Gizeraeli]?
7 Ba milabu, mihalö [zoguna] ba mifazökhi kureta si bohou, ba mihalö zigelo zaŵi, si bohou mo'ono, dua geu, ba zi lö irai tohare galo mbagi; mibe'e sondröni kureta andrö saŵi andrö ba miheta khöra nonora, mifuli mi'ohe ba nahara.
8 Ba mihalö dawöla andrö khö Yehowa, mibe'e ba gureta andrö. Ba ana'a andrö, nibe'emi fanala'ö, ba mibe'e ba wetifeti, ba ngainia, ba mifofanö.
9 Ba mifaigi: na itörö lala ba wangawuli ba Mbetiseme, ba no Ya'ia [Lowalangi] zamatörö khöda famakao sabölö-bölö andrö; ba na tenga, ba aboto ba dödöda, wa tenga tangania zi tohare khöda: so manö, lö mila, zi no göna ita.
10 Ba la'o'ö da'ö, dua geu lahalö saŵi si bohou mo'ono, ba labe'e sondröni kureta; ba onora, ba lö lafa'amöi.
11 Ba labe'e ba gureta dawöla andrö khö Yehowa, fabaya fetifeti, si so bakha famaedo de'u ndröfi ana'a andrö, awö wamaedo waosara andrö.
12 Ba ladölö ira ba Mbetiseme saŵi andrö; lala sebua manö latörö, labato wendröndröndröndrö, ba lö lahole'ö ira, he ba gambölö, ba he ba gabera; ba la'o'ö salaŵa Ndrawa Wilisiti, irugi ba nola Mbetiseme.

 II. Omuso dödö Mbetiseme me irugi khöra 

13 Ba banua Mbetiseme, ba mamasi sibai gandru ba ndraso. Ba me lafakhölö ira ba me la'ila dawöla, ba omuso dödöra, me no so ia.
14 Ba me no irugi nowi Yosua kureta andrö, ba tebato ia ba da'ö. Ba no so gowe sebua ba da'ö. Ba lasila geu gureta andrö, ba labe'e sumange Yehowa nitunu zaŵi andrö.
15 Ba labe'e tou dawöla khö Yehowa ono Lewi, fabaya fetifeti andrö ba ngainia, si so bakha ana'a andrö, ba latou'ö tou ba dete gowe sebua andrö. Ba banua Mbetiseme andrö, ba labe'e zumange nitunu, lataba khö Yehowa zumange nitaba, me luo da'ö.
16 Ba lafaigi-faigi salaŵa Ndrawa Wilisiti andrö, si dalima ba awena lafuli ira ba Nekerona, oi me luo da'ö.
17 Ba da'ö wamaedo waosa waba andrö, nibe'e Ndrawa Wilisiti khö Yehowa, fanala'ö: sambua ba Gasoto ba sambua ba Gasa, ba sambua ba Asekalo, ba sambua ba Gata, ba sambua ba Nekerona.
18 Ba awö de'u ndröfi ana'a andrö, dali wa'oya mbanua Ndrawa Wilisiti andrö fefu, barö mbawa zalaŵa andrö, si dalima, ba banua saro andrö, ba he banua side-ide ba danö misa. Ba no tandra-tandra gowe sebua andrö, ba nibe'era ba dete tawöla khö Yehowa, ba mbenua Yosua andrö, banua Mbetiseme, irugi ma'ökhö andre.

 III. Fotu zamaigi tawöla 

19 Ba iraono Yekhonia, banua Mbetiseme, ba te'ala, me no lafaigi nösi dawöla andrö khö Yehowa; 70 ibunu banuara. Ba abu dödö zato, me no si manö wa'ato ibunu banuara Yehowa.
20 Lamane banua Mbetiseme andrö: Ha niha zi lö te'ala föna Yehowa, Lowalangi ni'amoni'ö andrö? Ba ha khö idölö ia, ba khöda andre?
21 Ba lafatenge ba mbanua Giriati Yeari, lamane khöra: No la'ohe mangawuli dawöla khö Yehowa Dawa Wilisiti, mi'ae mitou, mihalö ia miyaŵa khömi!

Faza 7

I. La'ohe ba Giriati Yeari dawöla 

1 Ba so mbanua Giriati Yeari, lahalö miyaŵa dawöla khö Yehowa; ba nomo Gabinadabi la'ohe, ba hili-hili, ba lafataro nononia Eleazari, ba wamaigi-maigi tawöla andrö, khö Yehowa.
2 Ba i'otarai luo labe'e ba Giriati Yeari dawöla, ba ara dania, ikhamö dua wulu fakhe; ba lafuli ira khö Yehowa ma'uwu Gizeraeli fefu.

 II. Ifahori'ö nadu ba Ndraono Gizeraeli Samueli 

3 Ba humede Zamueli ba ma'uwu Gizeraeli fefu, imane: Na a'oi dödömi wamuli ya'ami khö Yehowa, ba miheta ba khömi Lowalangi niha baero andrö ba Asaroti andrö; khö Yehowa midölö dödömi, ha ya'ia mifosumange — ba i'efa'ö ami ba danga Ndrawa Wilisiti.
4 Ba laheta Mba'ali andrö, fabaya Asaroti, Iraono Gizeraeli, ba hatö Yehowa lafosumange.
5 Ba imane Samueli: Mifalukha'ö Ndraono Gizeraeli fefu, ba Misefa, ba mangandrö ndra'o khö Yehowa, salahimi!
6 Ba owulo ira ba Misefa ba lata'u nidanö ba lafaduwa föna Yehowa ba mamoni ba gö ira, me luo da'ö, ba latehe ba da'ö, lamane: No mafazökhi horö khö Yehowa. Ba ifatunö huhuo Ndraono Gizeraeli Samueli, ba Misefa.

 III. Mangandrö Zamueli ba te'ala Ndrawa Wilisiti labe'e Iraono Gizeraeli 

7 Ba me larongo Dawa Wilisiti, wa no owulo Ndraono Gizeraeli ba Misefa, ba so moroi sa zalaŵa Ndrawa Wilisiti, möi fasuwö ha Ndraono Gizeraeli. Ba me larongo da'ö Iraono Gizeraeli, ba ata'u ira Ndrawa Wilisiti andrö;
8 ba mangandrö ira khö Zamueli, lamane: Böi bato we'angaröfi li Lowalangida, Yehowa, salahima, ena'ö i'efa'ö ita ba danga Ndrawa Wilisiti!
9 Ba ihalö nono mbiri-biri, si lö aefa na ba mbagi zusu, ba ibe'e sumange Yehowa, nitunu, sumange sahori latunu. Ba fakao khö Yehowa Zamueli, salahi Ndraono Gizeraeli, ba ifondrondrongo khönia Yehowa.
10 Ba me itunu si'aikö zumange andrö Samueli, ba so Ndrawa Wilisiti, ba wasuwöta andrö ba Ndraono Gizeraeli. Ba ife'ugu-ugu sibai mbanua Yehowa, ba Ndrawa Wilisiti andrö, me luo da'ö, ba fawuka dödöra ibe'e, ba tobali abölö Ndraono Gizeraeli.
11 Ba laröi Misefa Iraono Gizeraeli, lagohi Ndrawa Wilisiti ba labubunu, irugi tou Mbetikari.
12 Ba ihalö gowe sebua Samueli ba itaru'ö ba gotaluara Misefa Yesana. Ba ibe'e töinia Ebeni-Haeseri (gowe wanolo) ba imane: Irugi da'e no itolo Yehowa!
13 Tobali tehöndrögö Ndrawa Wilisiti, tobali lö'ö sa'ae larugi danö Ndraono Gizeraeli, tohare sa'ae ba Ndrawa Wilisiti danga Yehowa, götö wa'anau noso Zamueli.
14 Ba banua Ndraono Gizeraeli andrö, ni'okhögö Ndrawa Wilisiti, ba mangawuli ba Ndraono Gizeraeli, i'otarai Nekerona, numalö ba Gata; ba tanöra göi, ba lafadöni ba Ndrawa Wilisiti Iraono Gizeraeli. Ba atulö ira Ndraono Gizeraeli Ndraono Gamori.

 IV. Fanguhuku Zamueli 

15 Ba sanguhuku Iraono Gizeraeli Zamueli, sagötö ya'ia.
16 Ba ero röfi itöröi mbanua, itörö Mbetieli ba Giligala ba Misefa, ba ifatunö huhuo Ndraono Gizeraeli ba mbanua andrö fefu.
17 Awena dania ifuli ia ba Rama; ba da'ö sa so nomonia, ba ba da'ö ifatunö huhuo bö'ö. Ba ifa'anö ba da'ö naha wame'e sumange khö Yehowa.

Faza 8

I. Ono Zamueli 

1 Ba me atua sa'ae Zamueli, ba iraononia ifataro sanguhuku Iraono Gizeraeli.
2 Töi nononia si a'a, ba Yoeli, ba Abia döi nakhinia; da'ö zamatunö huhuo, ba Mbereseba.
3 Ba lö la'o'ö gamuatania iraononia andrö: la'alui harera ba manga gana'a ba lafuyu'ö huku.

 II. La'andrö razo niha sato 

4 Ba falukha zalaŵa Ndraono, Gizeraeli, möi khö Zamueli ba Rama,
5 lamane khönia: Hiza, atua ndra'ugö, ba iraonou andrö, ba lö la'o'ö gamu'atamö andrö: ba fataro sa'ae khöma razo, samatörö ya'aga, si mane ba niha baero fefu.
6 Ba fatuwu khö Zamueli, me laŵa'ö: Be'e khöma razo, samatörö ya'aga. Ba mangandrö Zamueli khö Yehowa.
7 Ba imane Yehowa khö Zamueli: Fondrondrongo li zato, fefu hadia ia niŵa'öra khöu. Tenga sa ya'ugö nitibo'öra, ya'odo a'ine nitibo'öra, fa böi sa'ae razora ndra'odo.
8 No faudu sibai ira nilaura khöu iada'e nilaura föna sa'ae, i'otarai luo u'ohe ira miyaŵa moroi ba danö Miserayi, me no la'erogö ndra'o ba me no lafosumange Lowalangi bö'ö.
9 Ba o'ö sa'ae niŵa'öra, ba faulugö göi wamangelama ya'ira, ombakha'ö khöra gömöra khö razo andrö, samatörö ya'ira dania.

 III. Lö lafondrondrongo niŵaö Zamueli 

10 Ba ahori i'ombakha'ö Samueli niŵa'ö Yehowa khönia, ba niha sato, sangandrö razo khönia, ba imane na:

11 Amaedola zugilö razo andrö, samatörö ya'ami, dania khömi, ba ihalö nonomi matua ba ibali'ö tuka gureta khönia ba tuka kudo, ena'ö latari-tari föna guretania, si fagohi,
12 ba ena'ö ibe'e kumandra zi hönö ba kumandra zi lima wulu, ba ba wamaku nowinia ba ba wamasi basitönia, ba ena'ö lafazökhi fangöna khönia ba fakake gureta.

13 Ba onomi alawe, ba ihalö, ba ibe'e samazökhi dalu-dalu ba same'e bawu gö ba sogore kue.

14 Ba ba nowimi ba ba kabu nagu khömi ba ba kabu falo, ba si sökhi, ba ihalö, ba ibe'e ba genoninia.
15 Ba bua nowimi ba bua nagu khömi, ba sambua ni'ofulu ihalö, ba ibe'e ba zawuyunia ba ba ngoni-ngoninia.

16 Sawuyumi, iramatua ba ira alawe, fabaya saŵimi fondrege zi sökhi ba kalidemi, ba ihalö, ba i'oguna'ö ba halöŵö andrö khönia.
17 Ba ba mbiri-birimi, ba sambua ni'ofulu i'okhögö.

Ba ya'ami, ba enoninia dania.

18 Ba na mangarö-ngarö ami dania, börö razomi andrö, nituyumi khömi, ba lö'ö sa ifondrondrongo khömi Yehowa.

19 Ba lö edöna niha sato lafondrondrongo niŵa'ö Zamueli, lamane: Böi, razo zomasiga!
20 Ena'ö fagölö-gölö ndra'aga ba niha baero andrö, fefu, ena'ö samatunö huhuoma razoma andrö ba solohe ya'aga ba wanuwö.

21 Ba ifondrongondrongo Samueli niŵa'ö zato, fefu, ba ifa'ema khö Yehowa.

22 Ba imane Yehowa khö Zamueli: O'ö ni'andröra ba fataro khöra razo! Ba imane Samueli ba Ndraono Gizeraeli: Mifuli ami, yamusaŵa mbanuara zamösana!

Faza 9

I. Falukha khö Zamueli Zaulo 

1 Ba so mbanua Gibea ba mado Mbeniyami, Kisi döinia, ono Gabieli, ma'uwu Zeroro, dua götö ma'uwu Mbekhorati, tölu nga'ötö ma'uwu Gafia, ono mado Mbeniyami, no niha sabölö.
2 Ba so nononia matua, Saulo döi, sebua niha ba si sökhi boto; lö falukha ba Ndraono Gizeraeli si sökhi moroi khönia: ha famalaŵa baginia niha sato fefu.
3 Ba no musuna galide si alawe khö Kisi andrö, Ama Zaulo. Ba imane Kisi khö nononia Saulo: Ohe awöu zawuyu, samösa, ba ae alui galide andrö.
4 Ba latörö hili mado Geferayi andrö ba tanö Zaliza, ba lö lasöndra. Ba latörö danö Za'alimi, ba lö ya'ira: awena dania latörö danö mado Mbeniyami, ba lö lasöndra.
5 Ba me larugi danö Zufi, ba imane Saulo khö nono matua andrö, ni'ohenia awönia: Tabu, tafuli ita; ma iböhöli galide andrö amagu, ma ya'ita i'abusi tödö.
6 Ba imane khönia: Ba mbanua da'e, ba so genoni Lowalangi, niha sebua turia: fefu hadia niŵa'önia, ba lö zi lö itörö. Taisa khönia! ma i'ombakha'ö khöda lalada, nitöröda.
7 Ba imane Saulo khö nono matua andrö: Lau, ba na möi ita khönia, ba hadia ta'ohe ö niha andrö? Noa sa ahori roti andrö ba mbolada, ba lö khöda buala, ni'oheda ena'ö khö genoni Lowalangi andrö. Hadia zi so khöda?
8 Ba ifuli muhede nono matua andrö khö Zaulo, imane: Hiza, so na khögu zambua hua tali, hana na öbe'e da'ö khö genoni Lowalangi andrö, ena'ö iŵa'ö khöda, he lala nitöröda.
9 Me föna sa, ba lamane ba Ndraono Gizeraeli, na möi manofu khö Lowalangi: Mitabu, möi ita khö zangi'ila andrö! Nifotöi sama'ele'ö iada'e, ba me föna, ba sangi'ila labe'e töira.
10 Ba imane Saulo khö nono matua andrö khönia: Si ndruhu niŵa'öu. Tabu, möi ita khönia! Ba lasaŵa miyomo ba mbanua andrö, ba zi so enoni Lowalangi andrö.
11 Ba ba lala miyaŵa ba mbanua, ba falukha ira nono alawe, si möi mitou, ba wana'u idanö; ba lamane ba da'ö: Hadia, so ba da'e zangi'ila andrö?
12 Ba latema lira, lamane: So, hiza ia fönami; awena sibai irugi yomo ba mbanua — me mame'e sumange niha sato ba hili-hili ma'ökhö.
13 Na mirugi yomo, ba fakhamö sibai na ami khönia, gasa-gasa we'amöinia ba wemanga ba naha wame'e sumange andrö. Lö'ö sa manga zato, na lö ya'ia, me ya'ia zamahowu'ö sumange andrö, ba awena dania manga nikaoni andrö. Ba mi'ae manö miyaŵa, fakhamö sibai ami khönia iada'e.
14 Ba möi ira miyaŵa, miyomo. Ba me no latörö sibai mbawa göli, ba faondra khöra Zamueli moroi yomo, ba we'amöi miyaŵa ba naha wame'e sumange.

 II. Humede Lowalangi khö Zamueli ba khö Zaulo andrö 

15 Ba no ibokai khö Zamueli Yehowa, sara wongi lö Saulo na, no imane:
16 Mane wa'alaŵa luo mahemolu, ba ufatenge khöu niha, si oroi danö mado Mbeniyami, da'ö öbayoini razo mbanuagu Iraono Gizeraeli. Ya'ia dania zangefa'ö banuagu ba danga Ndrawa Wilisiti; noa sa unehegö wamakao banuagu andrö, me no irugi ndra'o wangarö-ngaröra andrö.
17 Ba me i'ila Zaulo andrö Samueli, ba imane khönia Yehowa: Da'ö niha andrö, niŵa'ögu khöu, da'ö dania zamatörö banuagu.

 III. Ifosumange Zaulo Samueli 

18 Ba i'ondrasi Zamueli Saulo, ba dalu mbawa göli andrö, imane: Ombakha'ö khögu, hezo nomo zangi'ila andrö.
19 Ba imane Samueli khö Zaulo: Ya'odo zangi'ila andrö, taisa miyaŵa ba naha wame'e sumange! Manga ami khögu ma'ökhö, ba mahemolu mbanua, ba ufofanö ndra'ugö ba u'ombakha'ö khöu fefu hadia ia zabu dödöu.
20 Ba ba zigelo galide sisuna khöu, me tölu bongi, ba böi abusi tödö: no musöndra. Ba ha khö fefu hadia ia zebua böli ba Ndraono Gizeraeli? Hadia, tenga khöu ba ba zi samba omo ndra amau, fefu?
21 Ba imane Saulo: Ba ha sa mado Mbeniyami ndra'odo, mado Ndraono Gizeraeli side-ide, ba si sawu ya'aga, ba no fondrege zide-ide ba ngafu mado Mbeniyami andrö; ba hana wa ömanö wehede khögu?
22 Ba i'ohe Zaulo ba ono matua andrö khönia, i'ohe yomo, ba tanö yaŵa ifedadao ira, ba ngai nikaoni andrö; so mato tölu ngafulu ira.
23 Ba imane Samueli ba zangai gö: Be'e gurakha andrö, nibe'egu ba dangau, niŵa'ögu khöu: Be'e yaŵa ua.
24 Ba ibe'e da'io andrö, awö zi fadoro khönia, sangai gö andrö, ibe'e ö Zaulo. Ba imane Samueli: Hiza zi tosai, labe'e öu, a ia, noa sa labe'e yaŵa khöu, irege ginötö andrö, me no uŵa'ö: Ukaoni niha. Ba urudu manga Zaulo khö Zamueli, me luo da'ö.
25 Ba lafuli ira mitou, miyomo, ba yaŵa ba dete nomo lafaigi naha wemörö khö Zaulo, ba mörö ia.
26 Ba me moluo, ba mu'ao Zamueli khö Zaulo, miyaŵa ba dete nomo, imane: Faoso, ena'ö faodo khöu! Ba maoso Zaulo, ba möi ira tou, darua ira Samueli.
27 Ba me larugi si tou mbalö mbanua, ba imane Samueli khö Zaulo: Fowaö-waö nono matua andrö khöu, ba ya'ugö, ba badugö'ö ba da'e, ena'ö u'ombakha'ö khöu niwa'ö Lowalangi.

Faza 10

I. Ibayoini razo Zaulo Samueli. Tandra wa moroi ba Lowalangi goroisa andrö 

1 Ba ituyu mbulibuli wanikha Samueli ba ifaduwa ba högö Zaulo, fa'ago bawa ia khönia, imane: Famayoini Yehowa ya'ugö razo mbanuania andrö, Iraono Gizeraeli. Samatörö banua Yehowa dania ndra'ugö ba ö'efa'ö ira ba danga nemalira. Ba ya da'ö dandra khöu ba da'ö, wa no ibayoini razo ndra'ugö Yehowa, razo ba dana khönia andrö:
2 Na no fabali dania ndra'ugö khögu, na örugi lewatö Rakhela, ba nola mado Mbeniyami, ba falukha'ö niha, darua, ba lamane khöu: Sigelo galide andrö, ni'aluimö, ba no musöndra. Ba lö'ö sa'ae itörö tödö namau galide andrö, ya'ami i'abusi tödö, no imane: He uwisa ba khö nonogu andrö?
3 Ba na mowaö-waö'ö, i'otarai da'ö, ba örugi manawa Dabora andrö, ba falukha'ö niha, datölu, si möi miyaŵa khö Lowalangi ba Mbetieli; si samösa, ba tölu rozi ono nambai, si matua, noronia, ba ba zi samösa, ba tölu roti, ba ba zi samösa, ba samba nahia agu.
4 Ba la'owai ndra'ugö, ba dombua labe'e khöu roti, ba öhalö khöra.
5 Ba aefa da'ö, ba örugi Gibea andrö khö Lowalangi, ba zi so harefa Ndrawa Wilisiti andrö; ba na örugi da'ö, yomo ba mbanua, ba faondra khöu zama'ele'ö, sambawa, si otarai moroi yaŵa naha wame'e sumange. Ba fönara, ba biola nitika, sebua, ba faritia ba sigu ba biola nitika, sideide, ba ya'ira, ba si so eheha zama'ele'ö.
6 Ba so dania khöu Geheha Yehowa ba sama'ele'ö göi ndra'ugö, si mane ya'ira, ba tobali niha si bohou ndra'ugö.
7 Ba na ö'ila dania itörö dandra andrö, ba lau nilaumö, itolo'ö sa Lowalangi.
8 Ba taisa mitou ba Giligala; ba möido dania khöu mitou, ba wame'e sumange nitunu, ba ba wanaba sumange fangorifi: fitu bongi base'ö, irege möido khöu, ba wangombakha khöu, he öwisa.

 II. Möi ba dödö Zaulo Geheha Lowalangi 

9 Ba me ibali'ö ia, ba wondröi Samueli ba ifalalini dödönia Lowalangi, ba tandra no mege ba ahori alua me luo da'ö.
10 Me larugi Gibea andrö, ba faondra khönia zama'ele'ö, sambawa, ba so khönia Geheha Lowalangi, ba mama'ele'ö ia awöra.
11 Ba me la'ila ia dozi si no fa'ila li khönia föna, wa mama'ele'ö ia, awö zama'ele'ö andrö, ba faoma lamane khö nawöra sato: Hadia zi göna ono Kisi andrö? Hadia, awö zama'ele'ö göi Zaulo andrö?
12 Ba so ba da'ö zanema li, imane: Ba ha niha namara? Ba da'ö tumbu gamaedola andrö: Hadia, awö zama'ele'ö göi Zaulo?
13 Ba me no ibato wama'ele'ö, ba ifuli ia khöra.
14 Ba imane ga'a Zaulo khönia ba khö nono matua andrö khönia: Heza möi mege ami? Ba imane Saulo: Ba wangalui sigelo galide andrö; ba me lö'ö manö masöndra, ba möiga khö Zamueli.
15 Ba imane ga'a Zaulo: Ombakha'ö khögu hadia niŵa'ö Zamueli khömi.
16 Ba imane Saulo khö ga'ania: I'ombakha'ö khöma, wa no musöndra galide andrö. Ba hadia niŵa'ö Zamueli ba wamataro razo ya'ia, ba lö i'ombakha'ö khönia.

 III. Falukhata ba Misefa. Tetuyu razo Zaulo ba wadahö-dahösa 

17 Ba ifalukha'ö zato Samueli, khö Yehowa, ba Misefa.
18 Ba imane ba Ndraono Gizeraeli: Da'ö niŵa'ö Yehowa, Lowalangi Ndraono Gizeraeli: No u'ohe miyaŵa Ndraono Gizeraeli, moroi ba danö Miserayi, ba no u'efa'ö ami ba danga Ndrawa Miserayi andrö ba ba danga razo andrö fefu, samakao ya'ami.
19 Ba ya'ami, ba no mi'erogö Lowalangimi ma'ökhö, Lowalangi andrö, si no manolo ya'ami ba wamakaomi ba ba wa'atosasami, fefu, me no mimane: Böi! razo öfatara khöma! Ba lau, ba mi'ondrasi Yehowa, dali madomi ba dali ngahönö andrö khömi!
20 Ba ifa'aso mado Ndraono Gizeraeli fefu Samueli, ba göna mado Mbeniyami.
21 Ba ifa'aso mado Mbeniyami andrö, sawu-sawu, ba göna zi sawu nga'ötö Materi. Ba ifa'aso zi sawu nga'ötö Materi andrö, samö-samösa, ba göna Zaulo, ono Kisi. Ba la'alui ia, ba lö lasöndra.
22 Ba lafuli lasofu khö Yehowa, lamane: Hadia, no möi ba da'e niha andrö? Ba imane Yehowa: Hiza, no ibini'ö ia ba gama-gama andrö.
23 Ba fagohi ira mangai ya'ia ba da'ö. Ba me möi ia ba hunö niha bakha, ba ha falaŵa baginia niha sato fefu.
24 Ba imane Samueli ba niha sato fefu: Hadia, no mi'ila, wa lö ba niha sato si fagölö-gölö ba nituyu Yehowa andrö? Ba mu'ao niha sato fefu, lamane: Ya anau noso razo andrö!
25 Ba i'ombakha'ö ba zato huku ba wa'arazo andrö Samueli, ba itanö ba zura ba ibe'e föna Yehowa. Aefa da'ö, ba ifofanö zato fefu Samueli, ena'ö ifuli ia khöra zamösana.
26 Ba Saulo göi, ba ifuli ia ba Gibea, ba fao khönia zabölö, nifaduhu'ö Lowalangi tödö;
27 ba so ösa si si lö yaŵa, sanguma'ö: Hadia guna da'ö khöda? Ba la'ositengagö ia ba lö mamuala ira khönia.

Faza 11

I. Isuwö Yabesi Nahasi, razo Ndraono Gamoni 

1 Ba mato sara waŵa, ba so moroi sa Nahasi, Iraono Gamoni ba wanuwö Yabesi ba danö Gileadi. Ba lamane banua Yabesi andrö fefu khö Nahasi: Datalau fawu'u li, ba möiga barö mbawau.
2 Ba imane khöra Nahasi, Iraono Gamoni: Ba da'ö fawu'u li ita, udozigö ami wogu hörömi kambölö, fango'aya Iraono Gizeraeli fefu!
3 Ba lamane satua mbanua Yabesi khönia: Fonoso ndra'aga, fitu bongi, ena'ö mafatenge zinenge ba danö Ndraono Gizeraeli ma'asagörö; ba na lö dania sanolo ya'aga, ba mabe'ega ba dangau!
4 Ba me larugi Gibea, banua Zaulo andrö, sinenge, me la'ombakha'ö ba zato niŵa'öra, ba mege-ege sibai niha sato fefu.

 II. I'ohe Ndraono Gizeraeli Saulo ba wanimba ya'ira 

5 Ba hiza, so Zaulo, i'otarai nowi, molohe saŵi ba da'ö. Ba isofu Saulo, imane: Hadia ba niha sato, wa mege-ege? Ba la'ombakha'ö khönia niŵa'ö mbanua Yabesi andrö.
6 Ba me no irongo, he wisa, ba so khönia Geheha Lowalangi, ba mofönu sibai ia.
7 Dua geu ira'u saŵi ba itatawi ba ifatöröi'ö ba danö Ndraono Gizeraeli ma'asagörö, imane: Ha niha zi lö fao khö ndra Saulo Samueli, ba lamanö göi ba zaŵinia! Ba ihawui fa'ata'u khö Yehowa zato fefu, ba möi ira, ha sara dödö.
8 Ba me i'ofaya ira ba Mbeseki, ba no 300.000 Iraono Gizeraeli ba 30.000 ma'uwu Yuda.
9 Ba imane ba zinenge andrö, si möi khöra mege: Mi'ombakha'ö ba mbanua Yabesi ba danö Gileadi: Mahemolu, na aukhu zino, ba so zangorifi ya'ami! Ba lafuli ira sinenge andrö, ba la'ombakha'ö ba mbanua Yabesi, ba omuso dödöra.
10 Ba lafaŵa'ögö khö Nahasi banua Yabesi, lamane: Mahemolu malulu ndra'aga khömi: ba hana na milau khöma zomasi ami.

 III. Te'ala Ndraono Gamoni. Fangaro fa'arazo 

11 Ba mahemolu mbanua, ba i'otölu bawa niha Saulo, ba lahawui golombaseŵa si hulö wongi, ba ato sibai labubunu Iraono Gamoni, irege aukhu zino. Ba si tosai, ba muzaewe, lö'ö sa'ae si fao si darua khöra.
12 Ba lamane sato khö Zamueli: Ha niha zanguma'ö no: Hadia, razoda Zaulo andrö? Mi'ohe ba dae, ena'ö tabunu ira!
13 Ba imane Saulo: Lö tola mate niha ma'ökhö, me no itolo Ndraono Gizeraeli Yehowa ma'ökhö andre.
14 Ba imane Samueli ba niha sato: Mitabu, möi ita ba Giligala, ba wangaro'ö fa'arazo ba da'ö.
15 Ba möi ba Giligala zato fefu ba lafataro razo Zaulo föna Yehowa ba da'ö, ba Giligala. Ba lataba zumange fangandrö saoha gölö, ba da'ö föna Yehowa, ba somuso sibai tödö Zaulo ba iramatua Ndraono Gizeraeli.

Faza 12

I. Iheta ia sanguhuku Samueli 

1 Ba imane Samueli ba Ndraono Gizeraeli fefu: Hiza, no ufondrondrongo limi fefu hadia ia niŵa'ömi khögu, ba no ufataro khömi razo.
2 Ba hiza iada'e, ba sowaö-waö fönami razo andrö; ba ya'o, ba si no atua, ba si no tohare huwa; ba hiza, iraonogu zi so khömi. Ba i'otarai iraono ndra'o, irugi ma'ökhö andre, ba no anehe ami döröŵagu.
3 Ba ya'e ndra'odo, mi'ae udugu föna Yehowa ba föna nibayoininia andrö! Ha saŵi ba ha kalide nihalögu? Ha niha nifakaogu ba ha niha nihundragögu? Ba heza u'a gana'a, wamakifu hörögu? Mi'adugö ndra'o, ba da'ufuli khömi!
4 Ba lamane: Lö nifakaomö ba lö nihudragömö ya'aga, samösa lö nihalömö hadia ia. Ba imane khöra:
5 Ya si so ba mbörö Yehowa, ba khömi andrö, ba he nibayoininia andrö, ba ya si so ba mbörö ma'ökhö, wa lö nisöndrami hadia ia, ba dangagu. Ba lamane: Ya'ia da'ö!

 II. Huhuonia ba walukhata zato 

6 Ba imane Samueli ba zato: Si so ba mbörö Yehowa andrö, somböi ira Moze A'aroni, ba solohe miyaŵa ira tuami, moroi ba danö Miserayi!
7 Ba mi'ondrasi, ena'ö u'ombakha'ö khömi, föna Yehowa, ba ena'ö ufasugi ba dödömi wa'ebua dödö Yehowa andrö fefu, khömi ba khö ndra tuami.
8 Me no irugi danö Miserayi Yakobo, ba lafakao ira Dawa Miserayi. Ba la'angaröfi li Yehowa ira tuami, ba ifatenge ndra Moze A'aroni, sangeheta ira tuami ba danö Miserayi ba ba danö da'e ifataro ira.
9 Ba olifu ira Lowalangira Yehowa. Ba i'amawa ira ba danga Zisera andrö, kumandra Yabino andrö, razo Hasora, ba ba danga Ndrawa Wilisiti andrö, ba ba danga razo Ndraono Moabi; tobali lalau khöra.
10 Ba la'angaröfi li Yehowa, lamane: Horöma, me no ma'erogö Yehowa ba me no mafosumange Mba'ali andrö ba Asera andrö: ba iya'e, ba efa'ö ndra'aga ba danga nemalima andrö, ba ya'ugö mafosumange!
11 Ba ifatenge Yerubi-Mba'ali andrö Yehowa, ba Baraki ba Yefita ba Samueli, i'efa'ö ami ba danga nemalimi andrö, fasui, tobali lö'ö sa'ae hadia ia khömi, ahono ami baomomi.
12 Ba me mi'ila, so moroi sa Nahasi andrö, razo Ndraono Gamoni, ba wanuwö ya'ami, ba mimane khögu: Böi! razo zamatörö ya'aga! — lö lai wa no Lowalangimi, Yehowa, razomi.
13 Ba lau, ba hiza razomi andrö, nituyumi, no ifataro khömi razo Yehowa.
14 Na mi'ata'ufi Yehowa, na mifosumange ia ba na mifondrondrongo linia, na lö mifadaö niŵa'ö Yehowa, na mi'o'ö khö Lowalangimi Yehowa, he ya'ami, ba he razo andrö, samatörö ya'ami (ba itolo ami Yehowa).
15 Ba na lö mifondrondrongo li Yehowa, ba na te khömi goroisa Yehowa, ba udumi dania danga Yehowa ba udu razomi andrö.
16 Ba mi'ondrasi, ba minehegö zebua andrö, nilau Yehowa, ba zanehe ami.
17 Hadia, tenga baŵa wamasi gandru iada'e? Ba mangandrö ndra'o khö Yehowa, ena'ö mu'ugu mbanua ba ena'ö moteu ibe'e: ba mi'ila dania ba aboto ba dödömi wa'ebua lalömi wamaigi Yehowa, me no mi'andrö razo!

 III. Fa'abe'e huku Lowalangi ba fa'ebua dödönia 

18 Ba mangandrö Zamueli khö Yehowa, ba mu'ugu mbanua ba moteu ibe'e Yehowa, me luo da'ö. Ba ata'u sibai niha sato Yehowa ba Samueli.
19 Ba lamane khö Zamueli niha sato fefu: Angandrö khö Lowalangimö, Yehowa, salahi zawuyumö andre, fa böi tekiko ndra'aga, me no manönö na horöma andrö fefu lalö andrö, fangandrö razo!
20 Ba imane Samueli ba niha sato: Böi mi'abusi tödö: si ndruhu sa, no milau zi lö atulö andrö, fefu — ba böi atö mibato sa'ae, wolo'ö khö Yehowa, mifosumange Yehowa, moroi si'aikö ba dödömi,
21 ba böi mi'o'ö waya-faya andrö, si lö guna ba si tenga fangorifimi, me no si lö boto.
22 Lö'ö sa itibo'ö mbanuania Yehowa, börö döinia andrö, si no ebua; noa sa atö omasi Yehowa, ibali'ö banuania ami.
23 Ba ya aröu göi khögu wamazökhi horö khö Yehowa, wamöhöi fangandrö salahimi: u'oroma'ö sa khömi lala si sökhi andrö, lala sadölö.
24 Ba mi'ata'ufi Yehowa, ba böi faröi ami khönia, wamosumange ya'ia, soroi si'aikö ba dödömi; mitöngöni sa'ae zebua andrö, nilaunia khömi!
25 Ba na si lö sökhi milau, ba nihori ami, fabaya razomi andrö.

Faza 13

I. Isuko Ndrawa Wilisiti Yonata. Ato sibai Ndrawa Wilisiti ba tosasa Ndraono Gizeraeli 

1 öfa wulu fakhe Zaulo, me tobali razo ia, ba dua wulu a rua fakhe razo ia ba Ndraono Gizeraeli.
2 Ba itutuyu khönia zi 3.000 niha ba Ndraono Gizeraeli Saulo; 2.000 nawö Zaulo ba Mikhima, ba ba hili ba Mbetieli, ba 1.000 nawö Yonata ba Gibea, ba mado Mbeniyami. Ba si tosai sabölö, ba ifofanö, hana na ifuli ia ba khöra zamösana.
3 Ba irasa harefa Ndrawa Wilisiti andrö ba Geba Yonata. Ba larongo Dawa Wilisiti: No molaŵa niha Heberaio! Ba noa sa'ae ifalau'ö dorofe Saulo, ba danö misa, ma'asagörö,
4 ba larongo Iraono Gizeraeli fefu: No irasa harefa Ndrawa Wilisiti andrö Saulo, ba na aböu manö döi Ndraono Gizeraeli ba Ndrawa Wilisiti. Ba tefakaoni'ö zato, awö Zaulo, ba Giligala,
5 ba noa göi te'anö Ndrawa Wilisiti, ba wanuwö Iraono Gizeraeli, 3.000 gureta ba 6.000 zi fakudo; ba si lö kudo, ba no fa'oya ngawua nene ba mbewe nasi; ba so ira moroi sa, ba ba zinga Mikhima tebato, ba gamaudu Mbeti Awena.
6 Ba me la'ila Iraono Gizeraeli wa'atosasara (no abu sibai dödöra), ba labini'ö ira ba dögi narö hili, ba dögi danö, ba dögi narö gara ba ba lösulö suba ba mba'a,
7 ba latörö götöna ba Yoridano, lasaŵa danö mado Gado ba tanö Gileadi. Ba ba Giligala na sa so Zaulo; ba no laröi ia sabölö fefu, ba wa'ata'ura andrö.

 II. Ifahulö wame'e sumange Saulo ba itegu ia Samueli 

8 Ba fitu bongi ibaloi, irugi ginötö nihonogöi Zamueli, ba lö möi ba Giligala Zamueli. Ba me muzaewe manö niha, me laröi ia,
9 ba imane Saulo: Mi'ohe khögu zumange nitunu andrö, ba sumange fangorifi! ba ibe'e zumange nitunu.
10 Ba me no awai khönia wame'e sumange andrö, ba so Zamueli. Ba ifaondragö ia Saulo, ba wangowai ya'ia.
11 Ba imane Samueli: Hadia nilaumö? Ba imane Saulo: No u'ila, wa muzaewe manö niha, wa laröi ndra'odo; ba irugi inötö, ba lö ya'ugö, lö lai, wa no owulo Ndrawa Wilisiti, ba Mikhima.
12 Ba umane dödögu: Möi mitou sa'ae Ndrawa Wilisiti, khögu, ba Giligala, ba lö ni'andrögu fa'ebua dödö Yehowa; ba u'abe'e'ö dödögu, wame'e sumange andrö.
13 Ba imane Samueli khö Zaulo: No sambö era-era ndra'ugö; oroisa andrö, nibe'e Lowalangiu, Yehowa, khöu, ba no lö ni'o'öu; i'aro'ö ena'ö iya'e Yehowa wa'arazomö ba Ndraono Gizeraeli, fa böi tebulö.
14 Ba me no si manö, ba tenga si lö tebulö wa'arazomö andrö. Noa sa i'alui khönia Yehowa niha si faduhu dödönia, ba wame'e razo mbanuania ya'ia. Me no lö ni'o'ömö niŵa'ö Yehowa khöu.

 III. Ambö fangöna ba Ndraono Gizeraeli 

15 Ba maoso Zamueli, iröi Giligala, ifuli ia. Ba si tosai sabölö, ba la'o'ö Zaulo, ba wamaondragö sanuwö. Ba me no larugi Gibea, ba mado Mbeniyami, me la'otarai Giligala, ba i'ofaya zabölö andrö si fao na khönia Saulo, so mato 600.
16 Ba ba Geba, ba mado Mbeniyami, la'iagö Saulo ba ononia Yonata, awö niha andrö, si fao khöra na, ba ba Mikhima tebato mege Ndrawa Wilisiti.
17 Ba so zi otarai golombaseŵa Ndrawa Wilisiti si möi farabu, tölu bawa: Si sambawa, ba lasaŵa Gofera, möi ba danö Zuala, ba si sambawa,
18 ba ba Mbeti Horona ladölö ira, ba si sambawa, fanete da'ö, ba möi ba hili andrö, si otahögö daso andrö nifotöi daso Zebo'i ba tanö si mate tanö sa.
19 Ba lö falukha ziambu ba danö Ndraono Gizeraeli ma'asagörö (lamane dödöra Dawa Wilisiti: Ma dania laböbözi khöra zi'öli ba toho niha Heberaio andrö!)
20 Dozi Iraono Gizeraeli, ba lötolalö'ö, mitou ba Ndrawa Wilisiti möi, na so ni'ambukhi, ma si'öli wamali'ö danö, ba ma faku ba ma fato ba ma tambila.
21 Na no afuru mbawa zi'öli wamali'ö danö ba he faku ba he garafu andrö ba he fato ba he ba wangadölö tukotuko zi matua zaŵi.
22 Ba na so wasuwöta, ba lö si'öli ba lö toho ba zabölö andrö fefu, si fao khö ndra Saulo ononia Yonata; ba so sa khö Zaulo ba khö nononia Yonata.
23 Ba sambawa Dawa Wilisiti, ba larugi mbawa danö andrö fönaföna Mikhima.

Faza 14

I. Folau Yonata ba Ndrawa Wilisiti ba Mikhima 

1 Ba samuza ma'ökhö, ba imane Yonata, ono Zaulo, khö nono matua andrö, solohe fangönania: Tabu, möi ita miyefo ba Ndrawa Wilisiti si sambawa andrö, tanö sa! lö'ö sa ifarongogö khö namania.
2 Ba Saulo, ba no dumadao ba nola Gibea, ba mbörö dalimo, ba ngai Migerono. Ba fa'ato niha si so khönia, ba mato 600.
3 Ba si obaru baru ba doto andrö, baru gere, ba Ahia, ono Gahitubi, ga'a Ikabodi andrö, ono Wineha andrö ono Eli, ere khö Yehowa ba Zilo. Ba lö'ö sa nirongo zato, wa no mofanö Yonata.
4 Ba ba dalu mbawa danö andrö ni'ötö Yonata ena'ö, ba wolau ba Ndrawa Wilisiti andrö, ba no faoma fatambai so gara satarö; töi zi sambua, ba Bosesi, ba si sambua, ba Sene döi.
5 Si sambua, ba tanö yöu, no musindro, ba gamaudu Mikhima, ba si sambua, ba tanö raya, ba gamaudu Geba.
6 Ba imane Yonata khö nono matua andrö, solohe fangönania: Tabu, möi ita miyefo, ba zi lö muboto andrö, si sambawa. Ma atö itolo ita Yehowa ba wasöndrata; lö'ö sa fa'atebai khö Yehowa, na itolo ita, he ato niha ba he lö ato!
7 Ba itema linia solohe fangöna, imane: Lau zi so ba dödöu, fefu; ya'e ndra'odo, ba we'amöi awöu: hadia nilau dödöu, ba no nilau dödögu göi.
8 Ba imane khönia Yonata: Ba hiza, na möi ita miyefo iada'e, ba niha andrö,
9 ba na la'ila ita, ba na lamane khöda: Mibase'ö, irege marugi ami! Ba tabadugö ita ba zi so ita, lö möi ita miyaŵa khöra.
10 Ba na lamane: Mi'ae miyaŵa khöma, ba möi miyaŵa ita; na si manö, ba noa sa'ae ibe'e ba dangada ira Yehowa. Da'ö dania dandra khöda!
11 Ba me la'ila zi darua andrö Dawa Wilisiti, ba lamane Dawa Wilisiti: Hiza niha Heberaio si otarai dögi narö hili, ba nibini'öra ya'ira!
12 Ba mu'ao zanaro andrö khö Yonata ba khö zolohe fangönania, lamane: Mi'ae miyaŵa khöma, ba so dania nirongomi khöma! Ba imane Yonata khö zolohe fangönania: O'ö ndra'o miyaŵa, noa sa'ae ibe'e ba dangada ira Yehowa!
13 Ba manana Yonata, miyaŵa, ba i'o'ö ia solohe fangönania. Ba moloi ira föna Yonata, ba i'ö'ötö tou ira, ba solohe fangönania zamalua famunu, moroi furinia.
14 Ba mato 20 niha zi mate ba wamunu si föföna andrö, khö ndra Yonata solohe fangönania andrö, ha mato tölu lauru tanömö wa'ebolo danö.
15 Ba ihawui ira fa'ata'u, ba golombaseŵa ba sanuwö andrö fefu; ba si manö göi zanaro andrö, fabaya si sambawa, si möi farabu mege. Ba humeu göi danö, tobali fameta'u sabölö-bölö.

 II. Te'ala Ndrawa Wilisiti ibe'e Saulo 

16 Ba me lafaigi sanaro andrö khö Zaulo ba Gibea, ba mado Mbeniyami, ba oi humufa ba golombaseŵa.
17 Ba imane Saulo, ba zi so khönia ba da'ö: Mi'ofaya niha ba mifaigi, ha niha khöda zofanö! Ba la'ofaya, ba Yonata zi lö'ö ba solohe fangöna khönia.
18 Ba imane Saulo khö Gahia: Ohe ba da'e mbaru gere andrö! ya'ia zi obaru baru ba doto andrö, baru gere, me luo da'ö, föna Ndraono Gizeraeli.
19 Ba me humede na Zaulo khö gere andrö, ba tedou manö na wagua-guasa ba golombaseŵa Ndrawa Wilisiti, ba imane Saulo khö gere andrö: Akha lö'ö ua!
20 Ba maoso Zaulo ba awönia sabölö andrö fefu, ba me larugi naha wasöndrata andrö, ba i'ö'ötö manö nawönia zamösana, abölö-bölö sibai wa'afakuyu.
21 Ba niha Heberaio andrö, si no arara barö mbawa Ndrawa Wilisiti ba si no fao khöra ba wanuwö andrö, ba laheta ira khöra göi, ba wefao ba Ndraono Gizeraeli andrö, awö ndra Saulo Yonata.
22 Ba he Iraono Gizeraeli andrö fefu si no mamini'ö ya'ira mege ba hili mado Geferayi, me larongo no moloi Ndrawa Wilisiti, ba lagohi göi, ba wolau khöra.
23 Tobali möna Ndraono Gizeraeli me luo da'ö, ibe'e Yehowa. Ba fazöndrazöndra na, irugi ba zi tambai Mbeti Awena.

 III. Fangelifi Zaulo, sambö era-era 

24 Oi fao khö Zaulo zato fefu, mato 10.000 ira, ba fabali ira ba wasöndrata andrö ba hili —, ba mosala Zaulo, me luo da'ö, sala sebua. Ibe'e ba hölu zato, imane: Ni'elifi dozi si manga hadia ia, irege bongi dania, irege no ulau mbalögu ba nemaligu andrö! Ba dozi ira, ba lö manga.
25 Ba so gazuni ŵani ba mbenua.
26 Ba me larugi gawa'awa andrö sato, ba hiza, ba no moloi ŵani. Ba lö'ö zui samelai, me ata'u ira wahölusa andrö.
27 Ba lö'ö sa nirongo Yonata, me ibe'e ba hölu zato amania. Ba i'oro'ö mbalö zi'o, si so ba dangania, ituko gawa'awa, ba ifelai, ba ifuli ohahau hörönia.
28 Ba humede khönia nawönia, samösa, imane: No ibe'e ba hölu sabe'e zato amau, no imane: Ni'elifi dozi si manga hadia ia ma'ökhö! Ba no serege tödö niha sato.
29 Ba imane Yonata: Ibunu ita amagu; hiza sa wa'ohahau hörögu, me no ufelai ŵe ŵani andrö, si ha ma'ifu;
30 ba mendrua manö ena'ö, na no lafaulugö sato wemanga ma'ökhö zahulu ira ba nemali andrö — ba ba zi mane, ba no öna-öna sibai wa'ate'ala Ndrawa Wilisiti andrö!
31 Ba la'alani Ndrawa Wilisiti, me luo da'ö, i'otarai Mikhima, numalö ba Nayalona, ba erege sibai dödöra.

 IV. Möi famunu zato ba fumunu Yonata ena'ö 

32 Ba latuyu gahulua andrö sato, lahalö mbiri-biri ba saŵi fabaya ono, lataba, tou ba danö, ba la'a sato, fabaya do.
33 Ba la'ombakha'ö khö Zaulo lamane: Mosala khö Yehowa zato, me no fabaya ndro ba göra. Ba imane: Salakha khömi da'ö! Mifagaölö khögu gara sebua ba da'e!
34 Ba imane na Saulo: Mitöröi zato, ba mimane khöra: Yamu'ohe khögu ba da'e zamösana zaŵinia ba ma biri-birinia, ba da'e itaba ba i'a, fa böi mosala ami khö Yehowa, wemanga ya'ia, fabaya do! Ba dozi ira, ba la'ohe zi so khöra, ba ba da'ö lataba.
35 Ba ifa'anö naha wame'e sumange khö Yehowa Saulo; böröta naha wame'e sumange, nifa'anö Zaulo khö Yehowa, da'ö.
36 Ba imane Saulo: Datagohi Ndrawa Wilisiti, ba zi bongi, ena'ö tahalö khoda zi so khöra ba ena'ö tahori ira, samösa böi tasaigö! Ba lamane: Lau manö zomasi'o! Ba imane ere: Ta'ondrasi Lowalangi ba da'e.
37 Ba me isofu khö Lowalangi Saulo: Hadia, ugohi Ndrawa Wilisiti? Hadia, öbe'e ba danga Ndraono Gizeraeli ira? ba lö itema linia, me luo da'ö.
38 Ba imane Saulo: Mi'ae ba da'e, ya'ami, salaŵa mbanua fefu, ba mizofu-zofu, ha niha zosala ma'ökhö!
39 Faya sa, wa no sauri Yehowa, same'e möna Ndraono Gizeraeli, na lö mate zosala andrö, he onogu Yonata zamuza! Ba lö ba zato andrö fefu sanema linia.
40 Ba imane ba Ndraono Gizeraeli fefu: Mi'agö ba zi tambai, ba ba zi tambai, ba daruaga, onogu Yonata. Ba lamane sato khö Zaulo: Lau zomasi ndra'ugö!
41 Ba imane Saulo: He Yehowa, Lowalangi Ndraono Gizeraeli, hadia ia, wa lö ötema li genoniu, ma'ökhö? Na ya'odo zi so sala ba ma onogu Yonata, ba Urimi fa'ele'ö; ba na ba mbanuau Iraono Gizeraeli so, ba Tumimi fa'ele'ö! Ba ira Yonata Saulo zi göna, ba sato, ba aefa.
42 Ba imane Saulo: Milau dahö-dahö ba khöma onogu Yonata! Ba göna Yonata.
43 Ba imane Saulo khö Yonata: Ombakha'ö khögu hadia nilaumö! Ba i'ombakha'ö khönia Yonata, imane: Ha ma'ifu ufelai ŵe ŵani ba mbalö zi'ogu ba dangagu, ba hadia, famunugu da'ö?!
44 Ba imane Saulo; Yamulau khögu zomasi ia Lowalangi: si mate ndra'ugö, Yonata!
45 Ba lamane sato khö Zaulo: Hadia, nibunu Yonata andrö, samobörö fangorifi sebua andrö, ba Ndraono Gizeraeli? Lö tola da'ö! faya wa no sauri Yehowa, na aekhu tou ba danö zara bu ba högönia, me no itolo ia Lowalangi ba wolaunia, ma'ökhö. Ba la'efa'ö Yonata niha sato, fa böi mate ia.
46 Ba ifuli ia misi yaŵa Saulo, iböhöli wolohi Dawa Wilisiti, ba lafuli ira khöra Dawa Wilisiti.

 V. Fa'abölö Zaulo. Ononia ba fo'omonia ba talifusönia 

47 Ba me no aro khö Zaulo wa'arazo ba Ndraono Gizeraeli, ba fasuwö ia ba nemalira fefu, fasui: ba Ndraono Moabi ba ba Ndraono Gamoni ba ba Ndraono Gedomo ba ba razo Zoba ba ba Ndrawa Wilisiti, ba fefu gofu heza möi ia, ba ya'ia zabölö.
48 Ba ifa'ele'ö göi wa'abölö wolau ba Ndraono Gamaleki, i'efa'ö Ndraono Gizeraeli ba danga zi farabu ba khöra.
49 Ba ono Zaulo, ono matua, ba Yonata ba Isiyo ba Malekizua, ba ononia alawe si dombua, ba Merabi zi a'a ba Mikhala zi akhi.
50 Ba fo'omo Zaulo, ba Ahinoa, ono Gahimasi andrö; ba kumandra sebua khönia, ba Abineri, ono Neri andrö, tana nama Zaulo.
51 No faoma ono Gabieli, he Kisi, ama Zaulo, ba he Neri, ama Gabineri andrö.
52 Ba götö wa'ara Zaulo, ba lö aefa-aefa wasuwöta sabölö-bölö, ba Ndrawa Wilisiti. Ba na i'ila zabölö ba si no to'ölö ba wasuwöta Saulo, ba ihalö awönia.

Faza 15

I. Isuwö Ndraono Gamaleki Saulo. Lö i'o'ö niŵa'ö Lowalangi 

1 Ba imane Samueli khö Zaulo: No iŵa'ö khögu Yehowa wamayoini ya'ugö razo mbanuania Iraono Gizeraeli; ba fondrondrongo goroisa Yehowa.
2 Da'ö niŵa'ö Yehowa ngahönö: No uŵa'ö tödögu, nilau balö nilau Ndraono Gamaleki ba Ndraono Gizeraeli, womba'a lala khöra, me so ira moroi si tou, ba danö Miserayi.
3 Ba ae suwö Ndraono Gamaleki andrö ba ölakha'ö ira, awö zi so khöra fefu, böi hakhösi tödö; bunu ira, he iramatua, ba he ira alawe ba ono matua ba si lö aefa na ba mbagi zusu, ba saŵi ba biri-biri ba ondra ba kalide!
4 Ba ifahede'ö ba niha sato Saulo. Ba i'ofaya ira ba Delami: 200.000 zi lö kudo ba 10.000 ma'uwu Yuda.
5 Ba isaŵa mbanua sebua ba Ndraono Gamaleki Saulo, ba ifatenge ba ndraso mbombo andrö ösa, samini'ö ya'ira ba da'ö.
6 Ba imane Saulo ba ma'uwu Geni andrö: Mifaoso, miheta ami! mifabali ami ba Ndraono Gamaleki, ena'ö lö uhori ami awöra, me no si sökhi nilaumi ba Ndraono Gizeraeli fefu, me la'otarai danö Miserayi. Ba laheta ira ba ngai Ndraono Gamaleki ma'uwu Geni andrö.
7 Ba ilau ba Ndraono Gamaleki Saulo, i'otarai Delami, numalö ba Zuri, tanö ba gatumbukha luo i'otarai danö Miserayi.
8 Ba Agagi andrö, razo Ndraono Gamaleki, ba lara'u auri, ba sato fefu, ba la'ö'ötö tou bawa zi'öli.
9 Ba Saulo ba sato, ba la'orifi Agagi andrö ba si sökhi mbiri-biri ba si sökhi zaŵi, satabö ba nibula ba hadia ia fefu zebua böli, te khöra lafakiko da'ö; ba hadia zi lö böli ba si lö töi, ba lafakiko.

 II. Itegu ia Samueli ba i'ombakha'ö khönia wa aefa ia razo 

10 Be humede Yehowa khö Zamueli, imane:
11 Mangesa dödögu, me no ube'e razo Zaulo andrö; noa sa i'erogö ndra'o ba lö nitörönia niŵa'ögu. Ba afökhö khö Zamueli, ba sara wongi manö i'angaröfi li Yehowa.
12 Ba ihulö wongi ifaondragö Zaulo Samueli. Ba la'ombakha'ö khö Zamueli: No mangawuli Zaulo, no isaŵa hili Garemeli, ba da'ö no itaru'ö harefa khönia, ba no iröi da'ö, no isaŵa misi tou Giligala.
13 Ba me falukha Zamueli khö Zaulo, ba imane khönia Saulo: Ya'ahowu ndra'ugö khö Yehowa!
14 No utörö niŵa'ö Yehowa. Ba imane Samueli: Ba hadia wambehesa mbiri-biri andrö ba dögi dalingagu, ba fe'ao-ao zaŵi andrö, nirongo-rongogu?
15 Ba imane Saulo: Ni'ohera moroi ba Ndraono Gamaleki; noa sa la'orifi zi sökhi mbiri-biri ba si sökhi zawi sato, ba wame'e sumange Lowalangiu Yehowa; ba tanöbö'ö, ba no mabunu.
16 Ba imane Samueli khö Zaulo: Böi ua! ena'ö u'ombakha'ö khöu, hadia wehede Yehowa khögu, me owi!
17 Ba imane: ŵa'ö! Ba imane Samueli: Tenga si manö: he ŵa'ae niha side-ide ndra'ugö wamaigiu, ba noa zui högö mado Ndraono Gizeraeli ndra'ugö, me no ibayoini razo Ndraono Gizeraeli ndra'ugö Yehowa,
18 ba no ifatenge ndra'ugö Yehowa, no iŵa'ö khöu: Ae fakiko zebua horö andrö, Iraono Gamaleki, lau khöra, irege no ahori ira öbe'e!
19 Ba hana wa lö ö'o'ö goroisa Yehowa andrö, bana wa no öfahulö gahulua andrö, wolau si fatuwu khö Yehowa?
20 Ba itema li Zamueli Saulo imane: Ba no u'o'ö niŵa'ö Yehowa: ba nifatenge Yehowa ya'o, ba no möido, ba no u'ohe razo Ndraono Gamaleki, Agagi andrö, ba Iraono Gamaleki andrö, ba no ufakiko.
21 Ba no lahalö mbiri-biri, ba saŵi sato, ahulua andrö ösa, si sökhi nilakha'ö andrö, ba wame'e sumange Lowalangiu, Yehowa, ba Giligala.
22 Ba imane Samueli: Ba hadia, no faoma wa'ebua dödö Yehowa, he ba zumange nitunu, awö ba zumange nitaba, ba he ba wolo'ö linia? Hiza, sökhi wolo'ö, moroi ba zumange, ba sökhi wamondrongo li, moroi ba dawö zi matua mbiri-biri;
23 fa lö molo'ö sa, ba no timba horö fakelemusa, ba fa'abe'e dandro, ba no falaŵalaŵa ba wa'aefa ba Lowalangi ba ba wame'e adu! Ba me no lö ba dödöu niŵa'ö Yehowa, ba noa göi tebai razo ndra'ugö, wamaiginia.
24 Ba imane Saulo khö Zamueli: Horögu da'ö, me no usawö goroisa Yehowa, awö nifakhoinia andrö; ba no ata'udo zato, ba no tobali u'o'ö niŵa'öra.
25 Ba iya'e, ba be'e aefa khögu horögu, ba taisa awögu ba wangawuli, ena'ö mangalulu ndra'o khö Yehowa!
26 Ba imane Samueli khö Zaulo: Lö möido awöu ba wangawuli: me no lö ba dödöu oroisa Yehowa, ba noa göi tebai razo Ndraono Gizeraeli ndra'ugö, wamaigi Yehowa.
27 Ba me ibali'ö ia Samueli, ba wofanö, ba ituyu watalinga mbarunia sebua Saulo, ba aetu da'ö.
28 Ba imane khönia Samueli: No iheta khöu wa'arazo ba Ndraono Gizeraeli Yehowa maökhö, no i'etu'ö, ba no ibe'e ba niha bö'ö, si sökhi moroi khöu.
29 Ba lö'ö sa mofaya "lakhömi" Ndraono Gizeraeli andrö, ba lö mangesa dödönia, me no tenga niha ia, wa mangesa ena'ö dödönia.
30 Ba imane: Horögu sa, ba fosumange atö ndra'o, föna zalaŵa ba föna zato, we'amöi awögu ba wangawuli, ena'ö mangalulu ndra'o khö Lowalangiu, Yehowa!

 III. Iheta ia khö Zaulo Samueli, me no aefa ibunu Agagi andrö 

31 Ba mangawuli Zamueli, i'o'ö Zaulo, ba mangalulu khö Yehowa Zaulo.
32 Ba imane Samueli: Ndramu'ohe khögu ba da'e razo Ndraono Gamaleki andrö, Agagi andrö! Ba i'ondrasi ia Agagi, no ohahau mbawa; imane Agagi: Hiza, no taya wa'afökhö wa'amate!
33 Ba imane Samueli: Si mane fangohorimö iraono ndra'alawe bö'ö, si'ölimö, si manö göi lahori ndraono ninau, moroi ba wangohori iraono ndra'alawe bö'ö! Ba igögötö tou Agagi Samueli, föna Yehowa ba Giligala.
34 Ba isaŵa Rama Samueli, ba Saulo, ba ifuli ia ba khöra misi yaŵa ba Gibea, banua Zaulo.
35 Ba lö'ö sa'ae falukha Zamueli khö Zaulo, irege mate ia, noa sa abu dödö Zamueli ba khö Zaulo andrö, ba no mangesa dödö Yehowa, me no ifataro razo Ndraono Gizeraeli Zaulo.

Faza 16

I. Ibayoini razo Dawido Samueli 

1 Ba imane Yehowa khö Zamueli: Ha wa'ara döhö wa'abu dödöu khö Zaulo andrö, me noa sa atö tebai salaŵa Ndraono Gizeraeli ia, wamaigigu? Fo'ösi fanikha dandru andrö khöu ba labu: ufatenge ndra'ugö khö Giza'i andrö, banua Mbetilekhema, me no ba nononia ufaigi khögu zamösa, nibe'e razo.
2 Ba imane Samueli: He uwisa we'amöi? Na irongo Saulo, ba ibunudo! Ba imane Yehowa: Ohe nono zaŵi ba ömane: Ba wame'e sumange Yehowa möido.
3 Ba kaoni Giza'i andrö, ba wemanga sumange; ba ya'o zangombakha khöu, he öwisa; nitötöigu khöu, ba öbayoini khögu.
4 Ba i'o'ö Samueli niŵa'ö Yehowa. Ba me irugi Mbetilekhema, ba lafaondragö ia satua mbanua, si no tobali tödö, ba lamane: Hadia, ba zi sökhi möi'ö?
5 Ba imane: Ya'ia! Ba wame'e sumange Yehowa möido; mi'amoni ba mitabu ba wemanga zumange andrö! Ba ifamoni ndra Iza'i ononia ba ikaoni ira ba wemanga zumange andrö.
6 Ba me so ira, ba ifaigi Geliabi andrö, imane dödönia: Si ndruhu, ya'ia nibayoini khö Yehowa!
7 Ba imane Yehowa khö Zamueli: Böi faigi nga'eunia ba fa'alaŵania, tenga sa ya'ia nituyugu. Famaigi Lowalangi sa, ba no tenga si mane famaigi niha. Nga'eu nifaigi niha, ba tödö nifaigi Lowalangi!
8 Ba khö Gabinadabi muhede Giza'i, i'ohe khö Zamueli. Ba imane Samueli: Da'ö göi, ba tenga nituyu Yehowa.
9 Ba Sama i'ohe khönia Iza'i; ba imane: Da'ö göi, ba tenga mituyu Yehowa.
10 Ba fitu i'ohe khö Zamueli ononia Iza'i; ba imane Samueli khö Giza'i: Lö nituyu Yehowa ba da'ö!
11 Ba imane na Samueli khö Giza'i: Hadia, awai nonou matua? Ba imane: Hatö si akhi, no möi kubalo mbiri-biri. Ba imane Samueli khö Giza'i: Fatenge, fahalö'ö ia, lö'ö sa manga ita, na lö ya'ia.
12 Ba ifatenge, ifahalö'ö; ba no soyo bu ba si sökhi hörö, ba si sökhi manö wamaigida. Ba imane Yehowa: Faoso, bayoini ia, da'ö ia.
13 Ba ituyu dandru wanikha Samueli, ibayoini [Dawido] ba zi so ira ga'ania. Ba so Geheha Yehowa khö Dawido, i'otarai luo da'ö, lö tebulö. Ba ifazaŵa ia Samueli, isaŵa Rama.

 II. Möi solau biola khö Zaulo Dawido 

14 Ba me no aheta Geheha Yehowa khö Zaulo, ba ifakao ia bekhu si lö sökhi, nifatenge Yehowa.
15 Ba lamane khö Zaulo ira awönia: Hiza sa, ifakao ndra'ugö bekhu si lö sökhi khö Lowalangi,
16 ba yamuŵa'ö manö niŵa'önia sokhö ya'aga; ya'e ndra'aga, sawuyumö andre, ba ma'alui niha, sonekhe ba wolau biola: ba na so khöu mbekhu si lö sökhi andrö, khö Lowalangi, ba yamulau mbiola, ba aoha khöu.
17 Ba imane Saulo ba ngoni-ngoninia andrö: Ba mifaigi khögu niha si no to'ölö ba wolau biola, ba mi'ohe khögu.
18 Ba imane si samösa: So ni'ilagu, ono Giza'i andrö, banua Mbetilekhema si no to'ölö ba wolau biola, niha sabölö ba sonekhe ba watelesa ba sabölö ba huhuo, niha si sökhi boto, ba itolo-tolo ia Yehowa.
19 Ba ifatenge zinenge Saulo, khö Giza'i, imane khönia: Fatenge khögu nonou Dawido andrö, kubalo mbiri-biri andrö.
20 Ba ihalö roti Iza'i, fulu, ba samba nahia nagu ba sara nono nambi, si matua, ifa'ohe'ö khö Zaulo, khö nononia Dawido andrö.
21 Ba möi khö Zaulo Dawido, möi ngoni-ngoninia, ba i'omasi'ö Saulo, ba tobali solohe fangöna Zaulo Dawido.
22 Ba ifatenge khö Giza'i Saulo, imane khönia: Akha so khögu Dawido, ngoni-ngonigu, me no omasido ia.
23 Ba ero na ira'u Zaulo bekhu si lö sökhi andrö, khö Lowalangi, ba ituyu mbiola Dawido ba ifoli; ba okafu khö Zaulo, aoha, ba aheta khönia mbekhu si lö sökhi andrö.

Faza 17

I. Fasuwöta ba Ndrawa Wilisiti. I'o'aya Ndraono Gizeraeli Goliato andrö 

1 Ba la'owuloi zabölö khöra Dawa Wilisiti, ba wanuwö; ba Zokho, ba danö mado Yuda, owulo ira, ba ba ngai Nefesi Damimi tebato ira, ba gotaluara Zokho Naseka.
2 Ba Saulo ba Iraono Gizeraeli, ba no owulo göi, ba ba ndraso andrö, sabölö manawa, tebato ira; ba lafa'anö ira, ba wolau ba Ndrawa Wilisiti.
3 Ba no lafatambai: tanö andre, ba gahe hili, ba Dawa Wilisiti, ba si yefo, ba Iraono Gizeraeli, tobali otaluara ndraso andrö.
4 Ba möi baero moroi ba naha Ndrawa Wilisiti mbohalima, Goliato döi, banua Gata, önö hela a lito wa'alaŵania;
5 tetenaulu töla ba högönia ba barunia sabe'e, ba sohunahuna: ba fa'abua mbarunia sabe'e andrö, ba so safiku.
6 Ba so mbalu-balu wahania, töla, ba baluse töla ba galisinia,
7 ba ezai hao dotoa mburusania, ba mato 6 kilo wa'abua nösi mburusa, si'öli; ba mowaö-waö fönania zolohe dangenia.
8 Ba so ia ba mu'ao ia ba Ndraono Gizeraeli, imane: Hadia wa so ami, wama'anö ya'ami, ba wolau khöma? Hadia, tenga Dawa Wilisiti andrö ndra'o, ba tenga sawuyu Zaulo ami? Mifaigi zamösa ba khömi, solau khögu!
9 Na tola fatele ia khögu, ba na ya'ia zabölö, ba möiga barö mbawami; ba na ya'odo zabölö, na te'ala ia ube'e, ba ya'ami zi möi barö mbawama, ba sawuyuma ami.
10 Imane Dawa Wilisiti andrö: No u'o'aya zabölö Ndraono Gizeraeli ma'ökhö: mifaigi khögu zamösa, ena'ö fatele ndra'aga!
11 Ba me larongo wehede Ndrawa Wilisiti andrö Saulo ba Iraono Gizeraeli fefu, ba tobali dödöra ba ata'u sibai ira.

 II. Ifatenge nononia Dawido Iza'i 

12 Ba Dawido andrö, ba ono mbanua Geferata, banua Mbetilekhema ba mado Yuda, Iza'i döi, ŵalu nono da'ö, ono matua. Ba me luo Zaulo, ba niha satua sa'ae niha da'ö, no numalö ndröfi.
13 Ba ono Giza'i, si a'a, ba no fao khö Zaulo ba wasuwöta andrö, datölu ira. Ba töi nononia si a'a andrö, si no fao ba wasuwöta andrö, ba Eliabi zi a'a, ba fanetenia, ba Abinadabi, ba fanete da'ö, ba Sama.
14 Ba fondrege zi akhi Dawido, ba si datölu, si a'a, ba no fao khö Zaulo.
15 Ba no auli iheta ia khö Zaulo Dawido, ifulifuli ia ba khöra, ba wokubaloi biri-biri namania ba Mbetilekhema.
16 Ba he na mahemolu mbanua, ba he na tanö owi, ba so Ndrawa Wilisiti andrö no mege, i'iagö da'ö, 40 wongi wa'ara.
17 Ba imane Iza'i khö nononia Dawido: Halö ö ndra ga'au zi dombua yöu böra nifakoe andre ba si fulu ngawua roti andre, ba ta'i-ta'i ohe khö ndra ga'au ba golombaseŵa;
18 ba si fulu ngawua kezu zusu andre, ba ohe khö gumandra, ba sofu he wisa khö ndra ga'au; ba andrö khöra dandratandra.
19 Saulo ba ya'ira andrö, ba Iraono Gizeraeli fefu, ba ba ndraso andrö, sabölö manawa, so, ba wasuwöta ba Ndrawa Wilisiti.
20 Ba mahemolu ö, ba ihulö wongi Dawido, ibe'e rorogöfö zanaro mbiri-biri, i'ohe noronia ba mofanö, i'o'ö niŵa'ö namania Iza'i. Ba me irugi naha andrö ni'ölini kureta, ba möi sibai ira fasöndra, no lafa'anö ira, ba lahahagö.
21 He Iraono Gizeraeli, ba he Dawa Wilisiti, ba faoma no mana'ano, faondra ngenolira.
22 Ba itou'ö tou noronia Dawido, iröi ba danga zanaro gama-gama, ba fao ia ba ngenoli zi fasöndra. Ba me irugi, ba isofu khö ndra ga'ania, na lö hadia ia khöra.

 III. Ifo'esuanö Dawido ga'ania 

23 Ba fatua fahuo-huo ia khöra, ba hiza mbohalima andrö — Dawa Wilisiti andrö, Goliato, banua Gata, döinia — mowaö-waö ia föna Ndrawa Wilisiti ba iŵa'ö niŵa'önia andrö, tobali irongo Dawido.
24 Ba me la'ila niha andrö Iraono Gizeraeli, ba moloi ira fefu khönia, ata'u sibai ira.
25 Ba so zi'ao, Iraono Gizeraeli, imane: Hadia, no mi'ila niha andrö moroi sa? Ba wango'aya Iraono Gizeraeli so ia, ba na so zamunu ya'ia, ba ifo'ana'a sebua razo ba ibe'e khönia nononia alawe, ba i'efa'ö ba wame'e beo nga'ötö namania, ba Ndraono Gizeraeli!
26 Ba imane Dawido ba zi so ba ngainia: He lawisa ba zamunu Dawa Wilisiti andrö ba sangefa'ö Iraono Gizeraeli ba wango'aya andrö? Ha niha Ndrawa Wilisiti andrö, si mate lö mboto, wa tola i'o'aya zabölö andrö khö Lowalangi?
27 Ba lafuli lamanö, khönia göi, lamane: Da'ö no mege latörö ba zamunu ya'ia.
28 Ba me irongo ga'ania si a'a, Eliabi andrö, fahuhuo ia ba niha andrö, ba mofönu sibai Geliabi khö Dawido, imane: Hadia atö, wa so ndra'ugö, ba ha ba danga öröi mbiri-biri andrö, si lö oya-oya, ba danö si mate? No u'ila hokhamö andrö ba tödöu andrö, si lö sökhi: ba wamaigi wasuwöta andrö so ndra'ugö!
29 Ba imane Dawido: Ba hadia zalagu? Tenga ha ligu manö?
30 Ba i'erogö ga'ania, ba isofu ba niha bö'ö, ba lamanö zui khönia, si mane mege ba mböröta.

 IV. Huhuo Dawido khö Zaulo 

31 Ba me terongo niŵa'ö Dawido, ba la'ombakha'ö khö Zaulo, ba ifakaoni'ö ia.
32 Ba imane Dawido khö Zaulo: He Tua, böi busi dödöu: möi fatele ba Ndrawa Wilisiti andrö zawuyumö andre.
33 Ba imane Saulo khö Dawido: Tebai möi'ö fatele ba Ndrawa Wilisiti andrö, me iraono ndra'ugö, ba me no bohalima ia, i'otarai iraono ia!
34 Ba imane Dawido khö Zaulo: No ikubaloi mbiri-biri namania sawuyumö andre: ba na so zingo ba ma berua, na i'oloi'ö zageu mbiri-biri andrö nikubaloi,
35 ba ugohi ia, ba ubözi ba usöbi ba mbawania mbiri-biri: ba na ilaŵa ndra'o, ba utuyu gambinia ba ubunu ia.
36 He singo, ba he berua, ba no ibunu sawuyumö andre, ba nifatörö ba khöra andrö, da'ö göi nifatörö ba Ndrawa Wilisiti andrö, si mate lö mboto, me no i'o'aya zabölö andrö khö Lowalangi sauri!
37 Ba imane na Dawido: Yehowa andrö, si no mangefa'ö ya'odo ba za'a zingo ba ba za'a mberua, ba i'efa'ö göi ndra'o ba danga Ndrawa Wilisiti andrö! Ba imane Saulo khö Dawido: Ba ae'e, ba itolo'ö Yehowa!
38 Ba ibe'e baru Dawido mbarunia ba wanuwö Saulo ba tetenaulu töla ibe'e ba högönia ba ifamaru sabe'e ia,
39 ba ibe'e ba löwi-löwinia wödania Dawido, ba dete mbaru ba wanuwö andrö, ba i'a'u'ö mowaö-waö, me lö irai itandraigö. Ba imane Dawido khö Zaulo: Tebai mofanödo ba zi mane, lö urai utandraigö! Ba lafuli laheta khönia wangöna andrö,
40 ba i'ohe tangania zi'onia, ba lima ngawua itutuyu ono gara salösö, ba mbombo, ibe'e ba mbola gubalo andrö si so khönia, ba löwi-löwinia, ba ituyu ribo-ribo ba i'ondrasi Ndrawa Wilisiti andrö.
41 Ba ifaondragö Dawido Dawa Wilisiti andrö, ba mowaö-waö fönania zolohe dangenia andrö.

 V. Ibunu Goliato Dawido 

42 Ba me ifaigi Dawa Wilisiti andrö, ba me i'ila Dawido, ba i'ositengagö, me iraono na, soyo bu ba si sökhi boto.
43 Ba imane Dawa Wilisiti andrö khö Dawido: Hadia, asu ndra'o, wa si'o ö'ohe, we'amöi khögu? Ba i'elifi Dawido Dawa Wilisiti andrö, ba Lowalanginia.
44 Ba imane na Dawa Wilisiti andrö khö Dawido: Ae ba da'e, ena'ö ube'e ö wofo ba dalu mbanua ba ö zaliŵa-liŵa ba danö nösiu!
45 Ba imane Dawido khö Ndrawa Wilisiti andrö: Ya'ugö, ba solohe si'öli ba toho ba dange, wamaondragö ya'odo, ba ya'o, ba ba döi Yehowa ngahönö möido khöu, ba döi Lowalangi zabölö Ndraono Gizeraeli andrö ni'o'ayamö:
46 ma'ökhö andre ibe'e ba dangagu ndra'ugö Yehowa ba ubunu ndra'ugö ba u'eŵa mbagiu, ba botou ba boto zabölö Ndrawa Wilisiti andrö, ba ma'ökhö ube'e ö wofo ba dalu mbanua ba ö gutu ndru'u ba danö, ena'ö aboto ba dödö niha ba guli danö fefu, so Lowalangi Ndraono Gizeraeli,
47 ba ena'ö la'ila dozi si so ba da'e, tenga si'öli ba tenga toho ibe'e fangorifi niha Yehowa; khö Yehowa sa wasöndrata andrö, ba ya'ia zame'e ba dangama ya'ami.
48 Ba me ilabu Dawa Wilisiti andrö, me so ia, ba wamaondragö Dawido, ba fulöi Dawido wamaondragö Dawa Wilisiti andrö, tanö ba zi so sato.
49 Ba ituyu nono gara andrö, zambua, ba mbolania, faribo ia, ba göna ba gangango Ndrawa Wilisiti andrö; ahöndrö ba gangangonia nono gara andrö, ba tobali telögu ia tou ba danö.
50 Ilaŵa Ndrawa Wilisiti andrö Dawido ribo-ribo ba ono gara ba ibunu; ba lö si'öli khö Dawido.
51 Ba fagohi ia, möi ia ba ngai Ndrawa Wilisiti andrö, ituyu wödania, isöbi ba ifalua ibunu Goliato. Ba awena ibe'e foleŵa mbaginia wöda andrö. Ba me la'ila Dawa Wilisiti, no mate zabölöra andrö, ba lalau moloi.

 VI. Abölö Ndraono Gizeraeli. Isofu Dawido Saulo 

52 Ba maoso Ndraono Gizeraeli, awö Ndraono Yuda, lahahagö ba lagohi Ndrawa Wilisiti, irege tanö ba Gata ba irege ba mbawa göli Nekerona, tobali fönaföna mbawa göli na mate Ndrawa Wilisiti andrö, nibunu, he ba Gata, ba he ba Nekerona.
53 Ba lafuli ira Iraono Gizeraeli, laböhöli wolohi Dawa Wilisiti, ba lahalö gama-gama ba golombaseŵa.
54 Ba ihalö högö Ndrawa Wilisiti andrö Dawido, i'ohe ba Yeruzalema; ba fangönania, ba ibe'e ba nosenia.
55 Ba me i'ila mege Saulo, ifaondragö Ndrawa Wilisiti andrö Dawido, ba imane khö gumandra sebua khönia, Abineri andrö: Ha ono nono matua andrö, Abineri? Ba imane Abineri: Faya wa no sauri ndra'ugö, razo, na u'ila.
56 Ba imane razo: Sofu, ha ono nono matua andrö.
57 Ba me mangawuli Dawido, me no ibunu Ndrawa Wilisiti andrö, ba i'ohe ia khö Zaulo Abineri: lö tebulö ba dangania högö Ndrawa Wilisiti andrö.
58 Ba imane khönia Saulo: Ha ono ndra'ugö, ono matua? Ba imane Dawido: Ono zawuyumö Iza'i, banua Mbetilekhema, ndra'odo.

Faza 18

I. Fahuwu ira Dawido Yonata 

1 Ba me no awai huhuo Dawido khö Zaulo, ba fahuwu ira Yonata Dawido, i'omasi'ö Dawido Yonata, si mane fa'omasinia ia.
2 Ba ihalö khönia Dawido Saulo, me luo da'ö; lö'ö sa'ae itehe khönia wangawuli khö ndra amania
3 Ba fawu'u li khönia Yonata, me no i'omasi'ö ia, si mane fa'omasinia ia.
4 Iheta mbarunia sebua Yonata ibe'e khö Dawido, fabaya barunia sabe'e ba si'ölinia ba fanania ba böbö talunia.
5 Ba na möi fasuwö Dawido, heza ifatenge ia Saulo, ba mofozu, ba tobali ibe'e högö zabölö ia Saulo. Ba oi la'omasi'ö ia niha sato, ba he awö Zaulo andrö.

 II. Lasuno Dawido niha sato, ba afökhö dödö Zaulo 

6 Ba me mangawuli ira, me ifuli ia Dawido, me no ibunu Ndrawa Wilisiti andrö, ba dozi banua Ndraono Gizeraeli, ba lafaondragö Dawido ira alawe, manari ba labözi rafa'i, owua-wua dödö, ba labözi waritia.
7 Ba latema lamane ira alawe andrö: "Hönö ae nibunu Zaulo, ba fulu ngahönö Dawido!"
8 Ba mofönu sibai Zaulo, abao dödönia ba niŵa'öra andrö, ba imane: Fulu ngahönö labe'e khö Dawido, ba khögu, ba ha hönö; hatö fa'arazo zi lö khönia na!
9 Ba afökhö dödö Zaulo khö Dawido, i'otarai luo da'ö ba si manö-manö dania.
10 Ba mahemolu ö, ba ira'u Zaulo bekhu si lö sökhi khö Lowalangi, ba hulö zowöhö ia ba gödonia. Ba Dawido, ba solau biola, halöŵönia sero ma'ökhö, ba sara doho ba danga Zaulo.
11 Ba ihandrogö doho Saulo, imane dödönia: Da'utandro ba mbagolö Dawido. Ba mendrua ihole'ö ia khönia Dawido.
12 Ba ata'u sibai Zaulo Dawido, me itolo-tolo ia Yehowa, ba khö Zaulo, ba no iböda ia.
13 Ba iheta yomo khönia Dawido Saulo, ifataro kumandra zi hönö; ya'ia zolohe sato andrö, heza möi.
14 Ba hadia nilau Dawido, ba mofozu, me itolo-tolo ia Yehowa.
15 Ba me i'ila Saulo, si sökhi manö wozu hadia ia khönia, ba muhokha mbunia khönia.
16 Ba dozi Iraono Gizeraeli, ba he ma'uwu Yuda, ba la'omasi'ö Dawido, me ya'ia zolohe ya'ira, heza möi.

 III. Ihalö nono Zaulo Dawido 

17 Ba imane Saulo khö Dawido: Hiza zi a'a nonogu alawe, Meraba, da'ö ube'e khöu — ba sabölö ndra'ugö khögu, ba wasuwöta andrö niŵa'ö Yehowa. Imane sa dödönia Saulo: Lö uhalö tangagu wamunu ya'ia, ba hana na labunu ia Dawa Wilisiti.
18 Ba itema li Zaulo Dawido, imane: Ha niha ndra'odo, ba ha niha zi sawu ya'aga, nga'ötö namagu andrö, ba Ndraono Gizeraeli, wa möido umönö razo?
19 Ba me irugi baŵa wame'e khö Dawido Meraba andrö, ono Zaulo, ba khö Gaderieli andrö, banua Mehola, labe'e ia.
20 Ba somasi Dawido Mikhala andrö, si akhi nono Zaulo. Ba me lafarongogö da'ö khö Zaulo, ba atulö dödönia.
21 Imane sa dödönia Saulo: Da'ube'e khönia, ena'ö tandraŵa khönia, ba ena'ö labunu ia Dawa Wilisiti. Ba imane sa'ae Saulo khö Dawido: Dua balö uŵa'ö khöu, ba tola möi'ö umönögu ma'ökhö.
22 Ba ibe'e li ba ngoni-ngoninia Saulo, imane: Mifahuhuo khö Dawido, ba zi lö niha, mimane: Hiza, i'omasi'ö ndra'ugö razo, ba he awönia fefu, ba oi somasi ya'ugö, ba tola möi'ö umönö razo.
23 Ba laŵa'ö da'ö khö Dawido ngoni-ngoni Zaulo andrö. Ba imane Dawido: Hadia, side-ide da'ö ba dödömi, na möi ita umönö razo? Ba ya'odo, ba no niha si numana, niha si lö töi.
24 Ba la'ombakha'ö khö Zaulo niŵa'ö Dawido andrö.
25 Ba imane Saulo: Mimane khö Dawido: Lö iŵa'ö khöu mböwö razo, ha otu botolö Ndrawa Wilisiti, ba wolau balö ba nemali razo andrö. Da'ö sa dödö Zaulo, ena'ö labunu Dawido Dawa Wilisiti.
26 Ba me la'ombakha'ö da'ö khö Dawido ngoni-ngoni Zaulo andrö, ba atulö dödö Dawido, möi ia umönö razo; ba lö'ö na sa irugi inötö.
27 Ba maoso Dawido, i'ohe nawönia andrö, ba otu labunu Dawa Wilisiti, ba i'ohe mbotolö andrö khöra ba i'erai khö razo, ena'ö tola möi ia umönö razo; ba ibe'e khönia nononia Mikhala Saulo.
28 Ba me itugu aboto na ba dödö Zaulo itolo-tolo Dawido Yehowa ba oi la'omasi'ö ia Iraono Gizeraeli fefu,
29 ba itugu manö na göi ata'u ia Dawido. Ba tobali fa'udu Zaulo khö Dawido, sagötö ya'ia.
30 Ba so zui zalaŵa Ndrawa Wilisiti, möi manuwö. Ba abölö möna Dawido, moroi ba genoni Zaulo andrö, ero na möi ira; tobali teturia sibai döinia.

Faza 19

I. Fatiu sibai dödö Zaulo khö Dawido ba i'alösi Yonata 

1 Ba i'ombakha'ö Saulo khö nononia Yonata ba ba nawönia fefu, wa edöna ibunu Dawido. Ba no omasi sibai Yonata, ono Zaulo, Dawido andrö;
2 andrö wa i'ombakha'ö khö Dawido da'ö, imane: I'alui wamunu ya'ugö amada; angelama mahemolu mbanua, bini'ö ndra'ugö ba böi oroma'ögö ua.
3 Ba ya'o, ba möido baero, ba u'iagö ngai namada, ba mbenua, ba zi so ya'ugö, ba fahuhuodo khö namada, ba khömö andrö, ba hadia nirongogu dania, ba u'ombakha'ö khöu.
4 Ba isuno Dawido Yonata khö namania Saulo, imane khönia: Böi yamuhalö horönia razo wolau hadia ia khö ngoni-ngoninia Dawido, lö'ö sa horönia khöu, ba si no moguna sibai khöu wolaunia andrö fefu.
5 Hulö zi lö ba dödönia nosonia mege, me ibunu Ndrawa Wilisiti andrö, ba no möna sibai Ndraono Gizeraeli fefu, ba da'ö, ibe'e Yehowa. No höröu zangila, ba no somuso tödö ndra'ugö mege. Ba hana sa wa öhalö horöu ndro zi lö horö andrö, wamunu Dawido, si lö börö-börö?
6 Ba ifondrondrongo niŵa'ö Yonata Saulo, fahölu ia, imane: Faya wa no sauri Yehowa, na labunu Dawido!
7 Ba mu'ao Yonata khö Dawido, ba i'ombakha'ö khönia huhuo andrö, fefu. Ba ifuli i'ohe khö Zaulo Dawido Yonata, ba soso ia khönia, si mane mege.

 II. I'orifi Dawido fo'omonia Mikhala ba wa'onekhenia andrö 

8 Ba me ifuli tesao wanuwö, ba möi Dawido fasöndra ba Ndrawa Wilisiti; ato sibai nibunu, ba moloi zi tosai ibe'e.
9 Ba ifuli ira'u Zaulo bekhu zi lö sökhi andrö khö Lowalangi; no dumadao ia ba nomonia ba sara dohonia ba dangania, ba solau biola Dawido tangania.
10 Ba itandro ena'ö ba mbagolö Dawido Saulo. Ba ihole'ö ia Dawido khö Zaulo, ba tobali tetaru ba mbagolö doho. Ba maoso Dawido, moloi.
11 Ba ba zi bongi andrö, ba ifatenge zinenge Saulo, ba nomo Dawido, ba wanaro ya'ia, ena'ö i'ila ibunu na moluo. Ba i'ombakha'ö khö Dawido fo'omonia Mikhala, imane: Na lö ö'orifi'ö bongi, ba labunu'ö mahemolu!
12 Ba ifatörö ba zandrela Dawido Mikhala, wanada ya'ia tou; ba moloi ia, aefa.
13 Ba ihalö ziraha Mikhala, ifalea tou ba gaso, ba ibe'e ba lulu, tanö ba högö, gambala bu nambi, ba baru ibe'e ambalania.
14 Ba me ifatenge zinenge Saulo, ba wangai Dawido, ba imane Mikhala: Mofökhö.
15 Ba ifuli ifatenge zinenge andrö Saulo, ba wamaigi Dawido, imane: Mi'ohe ia, fabaya farate, ena'ö ubunu ia!
16 Ba me larugi sinenge andrö, ba hiza ziraha ba warate ba ambala bu nambi ba lulu.
17 Ba imane Saulo khö Mikhala: Hana wa ömanö wolimo ya'o, wa no öfofanö zi fa'udu khögu, wa no moloi ia? Ba imane Mikhala khö Zaulo: No imane khögu: Fofanö ndra'o, fa böi ubunu'ö!

 III. Moloi Dawido isaŵa Zamueli 

18 Ba moloi Dawido, aefa ia, isaŵa Zamueli ba Rama ba i'ombakha'ö khönia hadia ia fefu nilau Zaulo khönia, ba fao ia khö Zamueli ba ba Nayoti soso ira, ba Rama.
19 Ba te'ombakha'ö khö Zaulo: Ba Nayoti, ba Rama so Dawido!
20 Ba ifatenge zinenge Saulo, ba wangai Dawido. Ba me la'ila zama'ele'ö andrö, sangombakha, sambawa manö, awö Zamueli, solohe ya'ira, ba so Geheha Lowalangi, hulö ira'u zinenge Zaulo andrö, tobali mama'ele'ö ira göi.
21 Ba me la'ombakha'ö da'ö khö Zaulo, ba ifatenge zinenge bö'ö; ba ya'ira göi, ba mama'ele'ö göi. Ba me ifatenge na Saulo, medölu fefu, ba mama'ele'ö göi da'ö.
22 Ba Saulo sa'ae zi möi ba Rama. Ba me irugi mba'a andrö, ba zinga golayama mbasitö andrö, ba hili si lö eueu, ba imane: Heza so Zamueli ba Dawido? Ba lamane: Ba Nayoti, ba Rama,
23 ba me möi ia ba Nayoti, ba Rama, i'otarai da'ö no mege, ba so khönia göi Geheha Lowalangi, ba mama'ele'ö ia ba wowaö-waö, irege irugi Nayoti, ba Rama.
24 Ba iheta nukhania, ba mama'ele'ö föna Zamueli, so manö tou ia ba zalo lö nukha, zi ma'öma'ökhö andrö, ba sara wongi dania. Andrö wa laŵa'ö-ŵa'ö: "Hadia, awö zama'ele'ö göi Zaulo?"

Faza 20

I. Huhuo Dawido khö Yonata 

1 Ba moloi Dawido, iheta ia ba Nayoti, ba Rama, möi ia fahuhuo khö Yonata, imane: Hadia nilaugu? Hadia lalögu? Hadia horögu khö namau, wa i'alu-alui wamunu ya'o?
2 Ba imane khönia Yonata: Böi; lö'ö sa mate'ö! he sebua, ba he side-ide. Hiza, lö'ö sa ilau hadia ia amada, si lö ifarongogö khögu; ba hana wa ibini'ö khögu da'ö amada?
3 Tebai si manö! Ba itema linia Dawido, imane: Lö'ö sa tobini khö namau, wa no somasi ya'o ndra'ugö, ba imane dödönia: Alakha lö irongo Yonata, ma dania i'abus tödö; ba faya sa, wa no sauri Yehowa, awö wa no sauri ndra'ugö, na tenga hatö sambeka ba gotaluama wa'amate!
4 Ba imane Yonata khö Dawido: Hadia ni'andröu, ba u'o'ö khöu.
5 Ba imane Dawido khö Yonata: Mahemolu, ba fasulöna, ba tebai möido manga khö razo, ba efa'ö ndra'o, ena'ö ubini'ö ndra'odo irege bongi.
6 Ba na isofu ndra'o amau, ba ömane: No i'andrö ia khögu Dawido, ena'ö tola isölaisi khöra ba Mbetilekhema, me mame'e sumange andrö si döfidöfi zi sawu ya'ira fefu.
7 Ba na imane: Lau! ba lö angana khö zawuyumö andre; ba na mofönu ia, ba aboto sa'ae ba dödöu, no i'etu'ö ba wamakiko.
8 Ba da'ö ö'oroma'ö wa'omasimö zawuyumö andre: noa sa atö fawu'u li ndra'ugö khö zawuyumö andre, khö Yehowa. Ba na si so horö ndra'o, ba ya'ugö bunudo; hana sa wa ö'ohe ndra'o khö namau?
9 Ba imane Yonata: Böi ömanö dödöu! na urongo sa'ae, no i'etu'ö amada, ba wamakiko ya'ugö, ba hadia, lö ufarongogö khöu?
10 Ba imane Dawido khö Yonata: Ena'ö na so zangombakha khögu, na sofönu dania namau, wanema liu!
11 Ba imane Yonata khö Dawido: Tabu baero ba mbenua! Ba möi ira ba mbenua, darua ira.

 II. La'aro'ö wahuwusa 

12 Ba imane Yonata khö Dawido: Ya si so ba mbörö Yehowa, Lowalangi Ndraono Gizeraeli: na usekhegö namada, mahemolu, ba na si sökhi dödönia khö Dawido — ba hadia, lö ufatenge khöu, ba lö ufarongogö khöu?
13 Yamulau khö Yonata Yehowa: na no tödö namada, ifakiko ndra'ugö — ba ufarongogö khöu ba ufofanö ndra'ugö, fa böi göna'ö hadia ia, ba itolo'ö Yehowa, si mane fanolonia amada mege.
14 Ba hadia, lö ötolodo göi, na anau na nosogu, lö öhakhösi tödö ndra'o, si mane fa'ahakhö dödö Yehowa andrö, fa böi mate ndra'o?
15 Böi manö bulö'ö wa'ahakhö dödöu ba nga'ötö namada; ba na izara-zara Yehowa wangohori ba guli danö zi fa'udu khö Dawido,
16 ba böi tese'e döi Yonata labe'e si samba omo ndra Dawido, ba yamulau mbalö ba zi fa'udu khö Dawido Yehowa!
17 Ba samuza tö möi ba hölu Yonata khö Dawido, ba wa'omasinia ia andrö; noa sa moroi ba dödö i'omasi'ö ia.
18 Ba imane khönia Yonata: Mahemolu, ba fasulöna, ba la'ila daia, wa lö ya'ugö, na lafaigi ba nahau.
19 Ba ba zi dua wongi, ba abölö itörö tödö, wa lö ya'ugö; ba fa'aso'ö ba zi so'ö no andrö, me lafagönaisi ndra'ugö, ba nibini'öu ya'ugö, ba dadao ba ngai hili-hili danö andrö:
20 ba u'efasi dania nono wana, ba zi dua wongi, ufatörö ba ngai hili-hili andrö, hulö na utalini dandra.
21 Ba ufatenge ndraono, umane: Ae alui nono wana andrö! Ba na umane we'ao ba ndraono andrö: Ya'e furiu nono wana andrö, ohe! ba fuli'ö, lö angana khöu, lö salania, ba wa'aduhu wa'auri Yehowa.
22 Ba na umane khö nono matua andrö: Hiza fönau nono wana! ba labu'ögö, me no Yehowa zamofanö ya'ugö.
23 Ba ba lida andrö, huhuoda, darua ita, ba no Yehowa zi so ba mbörö khöda, irugi zi lö aetu.

 III. Fönu Zaulo khö ndra Yonata Dawido 

24 Ba ibini'ö ia Dawido, ba mbenua. Ba me fasulöna, ba mudadao razo, ba wemanga,
25 ba nahanahania dumadao razo, si erogö bagolö ba tou dumadao Yonata, ba Abineri, ba ba ngai Zaulo; ba Dawido, ba lö'ö, ba nahania.
26 Ba lö hede-hede Zaulo, me luo da'ö, imane dödönia: Si lö mu'odödögö; no ra'iö ia, me lö nifahaogö'önia ya'ia.
27 Ba sara wongi aefa wasulöna, me lö'ö zui Dawido, ba nahania, ba isofu Saulo khö nononia Yonata: Hana wa lö möi manga nono Giza'i andrö, he menewi, ba he ma'ökhö?
28 Ba itema li Zaulo Yonata, imane: No i'andrö ia khögu Dawido, ba we'amöi ba Mbetilekhema;
29 no imane: Hadia, lö öfa'amöi ndra'o, me mame'e sumange zi sawu ya'aga, ba da'ö, ba mbanuama, ba no laŵa'ö khögu ira ga'agu; na ebua dödöu khögu, ba fa'amöido, ba wamaigi ira talifusögu. Da'ö mbörö, wa lö si möi ia manga khö razo.
30 Ba mofönu Zaulo khö Yonata, imane khönia: He ono horö! U'ila sa, wa no solemba khö nono Giza'i andrö ndra'ugö, fangailau ba fangaila zaila ninau.
31 Götö sa wa'anau noso nono Giza'i ba guli danö, ba lö fakhai khöu, ba he ba wa'arazomö. Ba fatenge, fahalö'ö ia khögu; lö'ö sa tola auri ia.
32 Ba itema li namania Saulo Yonata, imane khönia: Hana wa labunu ia? Hadia horönia?
33 Ba ihandrogö khönia doho Saulo, ena'ö göna khönia. Ba me aboto ba dödö Yonata, no i'etu'ö amania, ibunu Dawido,
34 ba maoso ia, mofönu sibai, iböhöli wemanga, lö i'a gönia, ba zi sambua desa'a andrö; afökhö ae bakha dödönia, börö Dawido andrö, me no itandraŵaisi amania.

 IV. Fabali ira Yonata Dawido 

35 Ba mahemolu ö, ba ihulö wongi Yonata we'amöi ba mbenua, me inötö niŵa'önia khö Dawido, i'ohe awönia ndraono.
36 Ba imane ba ndraono andrö khönia: Fulöi, alui nono wana andrö, ni'efasigu! Ba me fulöi nono matua andrö, ba i'efasi nono wana Yonata, sanalui ya'ia.
37 Ba me irugi ono matua andrö zaekhu ono wana andrö, ni'efasi Yonata, ba mu'ao khönia Yonata, imane: Hiza, tanö sa fönau!
38 Ba samuza tö mu'ao Yonata khönia: Ta'i-ta'i, böi bato! Ba ihalö nono wana no mege ono matua andrö, ba i'ohe khö zokhö ya'ia.
39 Ba lö'ö sa aboto ba dödö ndraono andrö, ha Yonata ba Dawido zangila eluaha.
40 Ba ibe'e ba danga nono matua andrö khönia wanania Yonata, imane khönia: Ae ohe miyomo!
41 Ba me mangawuli ndraono andrö, ba maoso Dawido, ba ngai hili-hili danö andrö ba ifalögu tou ia ba danö ba medölu ifaöndrö ia, ba fa'ago bawa ira ba faoma mege-ege, irege abölö-bölö sibai wege-ege Dawido
42 Ba imane Yonata khö Dawido: Ae'e, böi busi dödöu: ba zi no möi ita ba hölu, darua ita, ba döi Yehowa, ba lö aefa si so ba mbörö Yehowa, he khöda ba he ba nga'ötöda dania, götö-götö wa'ara.

Faza 21

I. Moloi Dawido ba irugi Gahimelekhi 

1 Ba maoso Dawido, mofanö ia, ba Yonata, ba ifuli ia ba khöra, miyomo.
2 Ba irugi Nobi Dawido, khö Gahimelekhi ere andrö. Ba i'ondrasi Dawido Ahimelekhi, mangalulu, imane khönia: Hana wa ha ya'ugö, wa samösa lö awöu.
3 Ba imane Dawido khö Gahimelekhi ere: No ibe'e li khögu razo, no imane khögu: Böi irongo niha hadia mbörö wamatengegu ya'ugö ba hadia goroisagu khöu; andrö wa no u'oroi'ö ba nono matua andrö khögu, we'amöi ba zane.
4 Ba iya'e, ba na lima ngawua roti khöu, ba da khögu, ba ma hadia ia mbö'önia zi so khöu!
5 Ba imane ere andrö khö Dawido: Lö hadia ia roti bö'ö khögu, ha roti ni'amoni'ö zi so; asala lö sorudu ba ndra'alawe nono matua andrö.
6 Ba itema li gere Dawido, imane khönia: Tölu bongi mege lö mutehe khöma ndra'alawe, me mofanöga, ba lö salakha ba gama-gama nono matua andrö; ba he tenga ni'amoni'ö we'amöima andre, ba no ni'amoni'ö sa'ae ira ba wakake andrö.
7 Ba ibe'e khönia ni'amoni'ö ere; lö'ö sa roti bö'ö, ha roti nifaigi-faigi andrö, nihetaheta föna Yehowa, ba wame'e roti si bohou, na luo laheta ia.
8 Ba me luo da'ö, ba so nitaha ba da'ö, föna Yehowa, ngoni-ngoni Zaulo, Dugi döinia, Iraono Gedomo, sabölö nawö Zaulo andrö.
9 Ba imane Dawido khö Gahimelekhi: Hadia, so khöu hadia ia doho ba ma föda ba da'e? Lö'ö sa ni'ohegu si'öligu, ba he fangönagu bö'ö, me no aösö sibai goroisa razo.
10 Ba imane ere: Hiza sa zi'öli Goliato, Dawa Wilisiti andrö, nibunumö ba ndraso andrö, sabölö manawa; no mu'olohuni lembe ba gero mbaru ba doto andrö: na omasi'ö, ba halö, lö'ö sa bö'önia ba da'e. Ba imane Dawido: Lö si fagölö-gölö ba da'ö: da khögu!

 II. Isaŵa Nakhisi, razo Gata, Dawido 

11 Ba maoso Dawido, itohugö woloi khö Zaulo, isaŵa Nakhisi, razo Gata.
12 Ba lamane khö Nakhisi ira awönia: Da'ö Dawido andrö, razo ba danö dania [khöra]; ya'ia nisuno zanari no, me lamane: "Hönö nibunu Zaulo, ba fulu ngahönö Dawido!"
13 Ba itanö ba dödönia wehede andrö Dawido, ba ata'u sibai ia Nakhisi andrö, razo Gata.
14 Andrö wa i'osowöhö ia fönara, nifolau zowöhö nilaunia khöra ba da'ö, igukhugukhui lagö mbawa göli, ba mowöi ba gambinia gilonia.
15 Ba imane Akhisi ba nawönia: Mi'ila wa no sowöhö niha andrö, hadia wa mi'ohe ba da'e khögu?
16 Hadia, ambö sowöhö khögu, wa mi'ohe da'ö, ena'ö faweawea ia khögu ba da'e? Da'ö ni'ohe ba gödo khögu?

Faza 22

I. Isaŵa danö Ndraono Moabi Dawido 

1 Ba iheta ia ba da'ö Dawido, isaŵa dögi narö gara andrö ba zinga Gadula. Ba me larongo da'ö ira ga'ania ba si sawu ya'ira fefu, ba möi ira mitou khönia ba da'ö.
2 Ba fao khönia nifakao, ha niha ira, ba dozi si tosasa ba gömö ba ha niha zi lö sökhi-sökhi tödö, ba tobali högöra Dawido. Mato 400 niha, si fao khönia.
3 Ba moroi ba da'ö, ba isaŵa Misefa ba danö Ndraono Moabi Dawido, ba imane khö razo Ndraono Moabi: Hadia na ba khömi so ndra amagu inagu, irege u'ila, he wisa Lowalangi khögu?
4 Ba iröi ira ba ngai razo Ndraono Moabi, khönia la'iagö, götö we'aso Dawido ba da'ö ba hili.
5 Ba imane khönia sama'ele'ö andrö, Gado: Böi iagö hili andrö; labu, ae ba danö mado Yuda. Ba maoso Dawido mofanö ia, ba irugi Ya'ari Hereti.

 II. Fönu Zaulo khö Gahimelekhi andrö ba ba mbanua gere andrö, Nobi 

6 Ba te'ombakha'ö khö Zaulo, wa no murongo heza so Dawido ba awönia fao andrö — ba Saulo, ba sidadao ba mbörö manawa ba Gibea, ba hili-hili, sara doho ba dangania, ba no lafasui ia ngoni-ngoninia andrö, fefu —
7 ba imane Saulo ba ngoni-ngoninia andrö, si tefasui ya'ia: Mifondrondrongo, ya'ami, ma'uwu Mbeniyami! Hadia, ibe'e maö göi khömi fefu nowi ba kabu nagu ono Giza'i andrö; hadia, ifataro ami fefu kumandra zi hönö ba kumandra zi otu?
8 Wa no mamagölö ami fefu, udugu, wa no samösa lö sahakhö tödö ya'odo, ba wangombakha khögu nirongoda ma'ökhö, wa no ifa'udu khögu zawuyugu andrö onogu?
9 Ba humede Dugi andrö, Iraono Gedomo — no so ia ba da'ö ba ngai ngoni-ngoni Zaulo andrö — imane: No u'ila me irugi Gahimelekhi andrö, ono Gahitubi ba Nobi, ono Giza'i andrö.
10 Ba isofu niŵa'ö Yehowa khönia da'ö; ba no ibe'e göi mbalazo khönia, ba si'öli Ndrawa Wilisiti andrö, Goliato, ibe'e khönia.
11 Ba ifakaoni'ö razo Gahimelekhi andrö, ere, ono Gahitubi, ba si sawu ya'ira, ere andrö ba Nobi, ba so ira, dozi, la'ondrasi razo.
12 Ba imane Saulo: Fondrondrongo, ya'ugö, ono Gahitubi! Ba imane: Urongo, Tua!
13 Ba imane khönia Saulo: Hana wa no mamagölö ami, ya'ugö ba ono Giza'i andrö, udugu, wa no öbe'e khönia mbalazo ba si'öli, awö wa no ösofu mbawa Lowalangi khönia, fa tola ilaŵa ndra'odo, ni'ilada ma'ökhö?
14 Ba itema li razo Ahimelekhi, imane: Ba ha niha ba genoniu andrö fefu zi faduhu dödöda, si mane khö Dawido, lö lai wa no umönö razo ia ba högö wazuri khöu, awö wa nifosumange ia yomo khöu?
15 Hadia, faefa mege ubörötaigö wanofu bawa Lowalangi khönia? Tenga! Böi yamube'e horögu razo ba böi yamube'e horö zi sawu ya'aga hadia ia, ma'ifu sa lö nirongo zawuyumö da'ö fefu!
16 Ba imane razo: Si mate ndra'ugö, Ahimelekhi, ya'ugö ba si sawu ya'ami fefu!
17 Ba imane razo ba nawönia andrö ba ngainia: Milabu, mibunu gere Yehowa andrö! Noa sa latolo göi Dawido, ba lö ni'ombakha'öra khögu, he ŵa'ae no la'ila, wa soloi ia. Ba lö edöna ngoni-ngoni razo andrö, lahalö tangara wamunu ere Yehowa andrö.
18 Ba imane razo khö Dugi andrö: Ba ya'ugö faoso, ba bunu gere andrö! Ba maoso Ndraono Gedomo andrö, Dugi, ya'ia zamunu ere andrö, 85 niha samaru baru ba doto andrö tarafali, ibunu me luo da'ö.
19 Ba banua Nobi andrö, banua gere, ba i'ö'ötö tou, he iramatua ba he ira alawe ba ono matua ba si lö aefa na ba mbagi zusu, ba saŵi ba kalide ba biri-biri, ba i'ö'ötö tou.

 III. Isaŵa Dawido Abiataro andrö 

20 Ha samösa zoloi, ono Gahimelekhi, ma'uwu Gahitubi, Abiataro döi, isaŵa Dawido, fao ia ba nawö Dawido andrö.
21 Ba i'ombakha'ö khö Dawido Abiataro, imane: No ibunu gere Yehowa Saulo!
22 Ba imane Dawido khö Gabiataro: Noa sa'ae u'ila me luo da'ö no, börö me no so ba da'ö Dugi andrö, Iraono Gedomo; u'ila sa'ae, wa i'ombakha'ö dania khö Zaulo: ba hulugu so noso niha andrö fefu, si sawu ya'ami!
23 Iagö khögu; böi busi dödöu, ha samunu ya'odo zamunu ya'ugö göi, rorogöfögu ndra'ugö.

Faza 23

I. Itolo mbanua Kegila Dawido 

1 Ba lamane khö Dawido: Lasuwö Kegila Dawa Wilisiti, laraburabu wakhe ba golayama mbasitö!
2 Ba isofu khö Yehowa Dawido, imane: Hadia, möido molau ba Ndrawa Wilisiti andrö? Ba imane Yehowa khö Dawido: Ae'e, ba lau ba Ndrawa Wilisiti andrö ba efa'ö Kegila.
3 Ba lamane khö Dawido ira awönia: Ba ba da'e sa'ae, ba danö mado Yuda, ba ata'u ita, ba hadia, möi ita na ba Kegila, fasuwö ba Ndrawa Wilisiti sato?
4 Ba ifuli isofu khö Yehowa Dawido, ba imane khönia Yehowa: Labu, ae misi tou ba Kegila, ube'e sa ba dangau Ndrawa Wilisiti.
5 Ba möi ba Kegila Dawido ba awönia andrö, lalau ba Ndrawa Wilisiti, larabu guriföra, ba abölö sibai te'ala Ndrawa Wilisiti labe'e, me fasöndra ira. Tobali i'orifi mbanua Kegila andrö Dawido.

 II. Igohi ia Saulo ba isaŵa Zifi. Möi mamaigi ya'ia Yonata 

6 Ba mege, me isaŵa Dawido Abiataro andrö, ba no i'ohe misi tou mbaru ba doto.
7 Ba me te'ombakha'ö khö Zaulo, ba Kegila so Dawido, ba imane Saulo: Noa sa ibe'e ba dangagu ia Lowalangi; me no möi ia ba mbanua si so bawa göli nifolazi, ba no ya'ia zokuru ya'ia.
8 Ba humede Zaulo ba zato fefu, ba wanuwö, ba we'amöi ba Kegila, ba wama'u'u Dawido ba awönia andrö.
9 Ba me irongo Dawido, so dödö Zaulo si lö sökhi khönia, ba imane khö Gabiataro ere andrö: Ohe ba da'e mbaru ba doto andrö!
10 Ba mangandrö Dawido, imane: He Yehowa, Lowalangi Ndraono Gizeraeli! No irongo sawuyumö andre, wa no tödö Zaulo möi ia ba Kegila, ba wamakiko banua andrö, börö ndra'odo:
11 hadia, labe'e ba dangania dania ndra'odo banua Kegila andrö? hadia, möi mitou Zaulo andrö, itörö nirongo zawuyumö andre? He Yehowa, Lowalangi Ndraono Gizeraeli! Ombakha'ö khö zawuyumö andre! Ba imane Yehowa:
12 Itörö! Ba imane Dawido: Hadia, labe'e dania ba danga Zaulo ndra'odo ba awögu andrö banua Kegila andrö? Imane Yehowa: Labe'e.
13 Ba maoso Dawido ba awönia andrö, mato 600 ira, laheta ira ba Kegila ba sate latöröi danö misa. Ba me te'ombakha'ö khö Zaulo, no aefa ba Kegila Dawido, ba lö alua möi ia.
14 Ba ba danö si mate soso Dawido, ba hili misa, ya'ia ba hili ba danö si mate Sifi andrö. Ba i'alu-alui ia Saulo, sagötö fa'ara, ba lö ibe'e ba dangania Lowalangi.
15 Ba ata'u Dawido, me möi Zaulo mangalui famunu ya'ia. Ba ba Horesi so Dawido, ba danö si mate Sifi.
16 Ba maoso nono Zaulo, Yonata, möi ia khö Dawido ba Horesi, ifuli i'abe'e'ö dödönia ba Lowalangi,
17 imane khönia: Böi ata'ufi, lö'ö sa möi'ö ba danga namada Saulo; razo Ndraono Gizeraeli dania ndra'ugö, ba tambalinamö dania ndra'odo — ba he amada Saulo, ba i'ila göi da'ö.
18 Ba fawu'u li ira föna Yehowa. Ba lö ibulö'ö ia ba Horesi Dawido ba ifuli ia khöra Yonata.

 III. La'a mbölinia banua Zifi andrö. Fangefa Dawido ba danga Zaulo 

19 Ba möi misi yaŵa ba Gibea khö Zaulo mbanua Zifi andrö, lamane: Hadia, tenga ba khöma ibini'ö ia Dawido, ba hili misa, ba Horesi, ba Gibeata Hakhila, tanö miraya, i'otarai danö si mate andrö?
20 Ba ha wa'ara zomasi'ö a'i, ya'ugö razo, möi'ö mitou, ba tabu, ba ya'aga saae zame'e ba danga razo ya'ia!
21 Ba imane Saulo: Ya'ahowu ami khö Yehowa, me no ahakhö dödömi ndra'odo.
22 Ba lau! ba mifaigi-faigi na, ba mita'i-ta'i misofu, heza so ia, heza tebato ia; noa sa la'ombakha'ö khögu, wa no sonekhe sibai.
23 Mizofu-zofu hadia mbini-mbini, nibini'önia ya'ia, ba mi'ombakha'ö khögu zi ndruhu-ndruhu, ena'ö möido awömi. Na so ia ba danö, ba u'alu-alui ia ba ngahönö ma'uwu Yuda.
24 Ba mowaö-waö ira föna Zaulo, ba danö si mate Sifi. Ba Dawido ba awönia, ba ba danö si mate Ma'ono so, ba zalo'o, raya danö si mate no mege.
25 Ba me möi Zaulo ba awönia andrö, ba wangalui Dawido; ba te'ombakha'ö khö Dawido, ba iheta ia ba gara andrö, ba danö si mate Ma'ono, möi ia mitou. Ba irongo Saulo ba i'o'ö Dawido ba danö si mate Ma'ono.
26 Ba ira Zaulo, ba ahe hili tanö andre latörö, ba ira Dawido, ba ahe hili ba zi tambai, ba ita'i-ta'i Dawido, fa böi ikhamö ia Saulo, ba Zaulo, ba i'alui wama'u'u ira Dawido.
27 Ba so zinenge, si lö mudöna-döna, möi ia khö Zaulo, imane: Ta'i-ta'i, fuli'ö! no larugi danöda sanuwö, Dawa Wilisiti.
28 Ba iböhöli wolohi Dawido Saulo, möi mufaondragö Ndrawa Wilisiti. Andrö wa labe'e töi naha andrö Zea Mahelekoto (kara wa'aefa).

Faza 24

I. Fa'ahakhö dödö Dawido Zaulo ba dögi narö hili andrö 

1 Ba iheta ia ba da'ö Dawido, möi ia misi yaŵa, ba yaŵa ba hili ba Engedi i'iagö.
2 Ba me no mangawuli Zaulo, me i'otarai wasuwöta ba Ndrawa Wilisiti, ba lamane khönia: Ba danö si mate Engedi so Dawido iada'e.
3 Ba i'ohe zi 3000 sabölö, nitutuyu ba Ndraono Gizeraeli fefu, möi ia, ba wangalui ira Dawido ba gara nago andrö.
4 Ba irugi kandra nambi andrö, ba ngai lala. Ba so dögi narö hili ba da'ö. Ba möi bakha Zaulo, ba we'amöi ba nidanö, ba Dawido ba awönia andrö, ba no dumadao ba da'ö, ba wondrege dögi andrö.
5 Ba lamane khö Dawido ira awönia: Hiza, da'e mbaŵa andrö, niŵa'ö Yehowa khöu, me imane: Ube'e ba dangau dania nemaliu andrö, ena'ö ö'ila ölau khönia zomasi'ö! Ba maoso Dawido, ikumokumo wanaba watalinga mbaru Zaulo.
6 Ba dania, ba manutu dödö Dawido, me no itaba watalinga mbaru Zaulo andrö,
7 ba imane ba nawönia: Yamutegu ndra'o Lowalangi, na ulau zi mane da'ö khö zokhö ya'o, khö nibayoini Yehowa andrö, wombambaya ya'ia, me no nibayoini Yehowa ia.
8 Ba itegu sibai nawönia Dawido, lö itehe khöra lalau khö Zaulo. Ba maoso Zaulo, iheta ia ba dögi narö hili andrö, mofanö ia.

 II. Ihaogö wehedenia khö Zaulo Dawido 

9 Ba maoso göi Dawido, i'o'ö moroi ba dögi, ba mu'ao ia khö Zaulo, imane: He sokhö ya'o, razo! Ba ibali'o ia Saulo; ba ifalögu ia tou ba danö Dawido, mangalulu khönia.
10 Ba imane khö Zaulo: Hana wa öfondrondrongo deatea mbewe niha, na laŵa'ö: I'alui wamunumö Dawido?
11 Ma'ökhö andre, ba no höröu zangila, wa no ibe'e ba dangagu ndra'ugö Yehowa, ba dögi narö hili andrö, ma'ökhö. No laŵa'ö khögu: Bunu ia, ba salimagö ndra'ugö uŵa'ö, no umane: Lö ubabaya zokhö ya'o, me no nibayoini Yehowa!
12 Ba hiza, Ama, faigi ba dangagu watalinga mbarumö andrö! wa lö ubunu'ö, me utaba watalinga mbarumö andrö. Ya'aboto ba dödöu, ba ötöngöni, wa lö hadia ia zi lö sökhi ba dödögu, wa lö lalögu, wa lö horögu khöu. Ba ya'ugö, ba ö'alui wamunu ya'odo.
13 Yehowa zangasiwai huhuo andrö khöda, Yehowa dania zolau balögu khöu, ba lö uhalö tangagu wolau khöu.
14 Itörö niŵa'ö ba gamaedola andrö khö ndra tua: Ba zanao horö moroi horö — ba lö uhalö tangagu wolau khöu.
15 Ha niha ni'alui razo Ndraono Gizeraeli? Ha niha nigohimö? Asu si no mate, landrindri si ha sambusambua!
16 Ba yamu'asiwai huhuo andrö khöda Yehowa, yamufaigi, yamufatunö huhuogu khöu ba yamu'ohe ba lala.

 III. Fa'ahakhö dödö Zaulo 

17 Ba me no i'o'ozui wehedenia andrö khö Zaulo Dawido, ba imane Saulo: Hadia, tenga liu da'ö, ya'ugö, onogu Dawido? Ba mege-ege sibai Zaulo.
18 Ba imane khö Dawido: Satulö ndra'ugö moroi khögu: si sökhi nilaumö khögu, ba si lö sökhi nilaugu khöu.
19 Ba no önönö na ma'ökhö zi sökhi andrö nilaumö khögu, me lö öbunu ndra'o, he ŵa'ae no ibe'e ba dangau ndra'odo Yehowa.
20 Na so zi fakhamö khö nemalinia, ba hadia, ifofanö manö lö ilau khönia? Ba isulöni dania khöu si sökhi zi sökhi andrö, nilaumö khögu ma'ökhö andre.
21 Ba hiza aboto sa'ae ba dödögu wa razo dania ndra'ugö, awö wa ba dangau aro dania wa'arazo andrö ba Ndraono Gizeraeli.
22 Ba ae ba hölu khögu khö Yehowa, fa böi öhori nga'ötögu ba fa böi öse'e döigu ba niwama.
23 Ba fahölu Dawido khö Zaulo, ba ifuli ia ba khöra Saulo; ba Dawido ba awönia, ba möi miyawa ba zuzu hili.

Faza 25

I. Fa'amate Zamueli. Ifatenge zinenge khö Nabalo Dawido 

1 Ba mate Zamueli, ba uwulo Ndraono Gizeraeli fefu, ba wange'esi ya'ia, ba lako'o ia ba ngai nomonia ba Rama. Ba maoso Dawido, möi ia misi tou ba danö si mate Ma'ono.
2 Ba so ba Ma'ono andrö niha sebua ana'a ba ba Garemeli so gurifönia; 3.000 nga'eu khönia mbiri-biri ba 1.000 nga'eu nambi. Ba moguti bu mbiri-birinia ia ba Garemeli, me luo da'ö.
3 Ba töi niha andrö, ba Nabalo, ba töi wo'omonia, ba Abigaila. Ira alawe satödö ba si sökhi bawa, ba iramatua andrö, ba no safaito ba si lö sökhi; ma'uwu Galebi ia.
4 Ba me irongo Dawido, ba danö si mate, moguti bu mbiri-biri Nabalo,
5 ba dafulu ifatenge ono matua, imane khöra: Mi'ae misi yaŵa ba Garemeli khö Nabalo, mi'owai ia khögu,
6 ba mimane khö ga'agu andrö: Sohahau tödö ndra'ugö, ba ba zi samba omo ya'ami, ba lö hadia ia, ba he ba zi so khöu fefu.
7 Ba no urongo, wa soguti bu mbiri-biri ami. Ba me no ba ngaima mege soso gubalo andrö khöu, me lö ni'o'ayama ya'ira ba me lö si taya hadia ia khöra, götö we'asora ba Garemeli — 8 sofu manö ba nono matua andrö khöu, ba la'ombakha'ö khöu — ba hana na ö'ebua'ö dödöu ba nono matua andre; noa sa ba mbaŵa si sökhi möiga khöu! Ba be'e ba zawuyumö andrö ba khö nonou Dawido hadia zi tola ö'efasi!
9 Ba me larugi sinenge Dawido andrö, ba ahori lafa'ema niŵa'ö Dawido, ba labase'ö lua-lua.
10 Ba imane Nabalo ba zinenge Dawido andrö: Ha niha Dawido andrö? ha niha nono Giza'i? Lö'ö sa ambö ma'ökhö zawuyu soloi khö zokhö ya'ira!
11 Hadia, ube'e ba niha si lö u'ila na'i heza moroi ira roti andrö khögu ba agu khögu ba urifögu andrö, nitabagu, ö zoguti andrö khögu?
12 Ba maoso zinenge Dawido andrö, mangawuli ira ba ahori la'ombakha'ö khö Dawido da'ö no mege.
13 Ba imane Dawido ba nawönia andrö: Dozi ami, ba mi'ani'öli! Ba mani'oli ira fefu. Ba ibe'e göi ba mböbö talunia zi'ölinia Dawido, ba mofanö ira, Dawido zolohe, mato 400 ira; ba 200 zi toröi, awö gama-gama.

 II. Ifaondragö Dawido Abigaila andrö 

14 Ba barö ö, ba i'ombakha'ö ono matua samösa khö Abigaila, fo'omo Nabalo, imane: Hiza, no ifatenge zinenge Dawido, moroi ba danö si mate, ba wangowai sokhö ya'ita, ba no ihangöi ira.
15 Ba ya'ira andrö, ba no si sökhi si'ai tödö khöda; lö mu'o'aya ndra'aga ba lö irai taya khöma hadia ia, na soga ba danö, götö wanöröima sahatö khöra.
16 No timba göli kara ira khöma, götö wokubaloima biri-biri ba ngaira.
17 Andrö era-era tödöu, he öwisa wolau iada'e, noa sa la'etu'ö huku, ba wamakiko sokhö ya'ita, fabaya soroiyomonia fefu; ba ya'ia, ba si no töra fa'afaito, tebai fahuhuo ita khönia.
18 Ba i'aliogö Abigaila, ihalö zi 200 ngawua roti ba dombua nahia agu ba lima nga'eu biri-biri si no mu'asiwai, ba lima hinaoya böra nifakoe, ba 200 ngamohi bua nagu soköli ba 200 nga'örö kue mbua ara,
19 ifa'anö ba hulu galide, ba imane ba nono matua andrö khönia: Mi'owaö-waö, u'o'ö ami dania. Ba lö'ö sa i'ombakha'ö khö wo'omonia Nabalo.
20 Ba fakudo ia ba hulu galide. Ba me isaŵa mitou, ba zi toba'a hili, ba hiza moroi yaŵa Dawido ba awönia andrö, faondra ira.
21 Ba no imane dödönia Dawido: Hiza, fefu hadia ia gokhöta niha andrö, ba no ufaigi-faigi, ba danö si mate, saoha gölögu, tobali lö irai taya hadia ia motöi khönia: ba no isulöni khögu si lö sökhi zi sökhi andrö!
22 Yamulau khö Dawido Lowalangi, na usaigö irege moluo mahemolu zi kiöini bagolö, si so khönia, fefu!

 III. I'alösi wönu Dawido huhuonia andrö 

23 Ba me i'ila Dawido Abigaila, ba möi ia tou moroi ba hulu galide, ifalögu tou ia ba danö, föna Dawido, ira'u gahenia,
24 imane: He Tua, ya'odo zi so sala andrö! Ena'ö na tola muhede khöu zawuyumö andre, ba ena'ö na öfondrondrongo niŵa'önia!
25 Ena'ö na i'ositengagö zokhö ya'o niha si lö ngaroro andrö, Nabalo andrö; i'ohia'ö sa'ae döinia: Nabalo (sowöhö mowa) döinia, ba no fahöna khönia wa'owöhö mowa: ba ya'odo andre, sawuyumö, ba lö ni'ilagu zinengemö, nifatengeu andrö.
26 Ba iya'e, ya'ugö Tua, ba wa'aduhu wa'auri Yehowa ba ba wa'aduhu wa'aurimö, ya'ugö andrö, nitaha Yehowa tanga, fa böi mamunu niha ndra'ugö ba fa böi öhalö tangau wangorifi ya'ugö: hiza, hana na nifalaŵalaŵa khö Nabalo andrö zi fa'udu khöu, fabaya sangalui famunumö, ya'ugö Tua!
27 Ba hiza, ame'ela andrö, ni'ohe zawuyumö khöu, ya'ugö Tua, ba öbe'e ba nono matua andrö, awöu fao heza möi'ö.
28 Efa'ö khö zawuyumö andre lalö andrö, me si lö tebulö [razo] dania nga'ötöu ibe'e Yehowa, ya'ugö Tua, me no fanuwö khö Yehowa nilaumö ba me lö falukha khöu zi lö atulö, sagötö ya'ugö.
29 Na so zi maoso solohi ya'ugö ba sangalui famunu ya'ugö, ba ya nifarahugö ba ngamböbö zauri khö Lowalangiu, Yehowa, nosou, ya'ugö Tua ba noso zi fa'udu khöu andrö, ba yamufazaumba riboribo!
30 Ba na ifatörö dania khöu Yehowa nifabu'unia khöu si sökhi, ya'ugö Tua, ba na ifataro ndra'ugö razo Ndraono Gizeraeli:
31 ba lö tobali fangala khöu, ba lö tobali tandraŵa, wa no aduwa ndro zi lö horö öbe'e, wa no öhalö tangau wangorifi ya'ugö, ya'ugö Tua. Ba na itolo'ö dania Yehowa, ya'ugö Tua, ba törö tödöu zawuyumö andre.
32 Ba imane Dawido khö Abigaila: Nisuno Yehowa, Lowalangi Ndraono Gizeraeli, samatenge ya'ugö ba wamaondragö ya'o,
33 ba nisuno wa'onekhemö andrö, nisuno ndra'ugö, ya'ugö si no manaha tangagu ma'ökhö, fa böi mamunu niha ndra'odo, fa böi uhalö tangagu, wangorifi ya'o!
34 Ba ba wa'aduhu wa'auri Yehowa, Lowalangi Ndraono Gizeraeli, si no manaha tangagu, fa böi ubunu ndra'ugö: na lö öta'i-ta'i mena'ö wamaondragö ya'odo, ba irege moluo mahemolu, ba lö tosai ena'ö khö Nabalo zi kiöini bagolö.
35 Ba ihalö Dawido ni'ohe Abigaila khönia, ba imane khönia: Fuli'ö ba khömi, böi busi dödöu. Hiza u'o'ö niwa'öu ba no so ba dödögu ndra'ugö!

 IV. Fa'amate Nabalo. Ihalö Abigaila Dawido 

36 Ba me irugi khöra, khö Nabalo, Abigaila, ba hiza gowuloa khönia yomo, timba gowuloa khö razo. Ba somuso tödö Nabalo ba no mabu sibai ia. Ba ma'ifu lö hede-hede Abigaila khönia, irege moluo.
37 Ba ba zanguhulö wongi, me no döhö wemabu Nabalo, ba itunö khönia da'ö no mege fo'omonia. Ba mate bakha dödönia, tobali hulö gara.
38 Ba so mato fulu bongi, ba ibözi Nabalo Yehowa, ba mate ia.
39 Ba me irongo Dawido no mate Nabalo, ba imane: Nisuno Yehowa, si no molau balö wango'aya ya'o andrö khö Nabalo ba si no manaha tanga genoninia andre, fa böi ilau zi lö atulö; ba no ifuli ifatörö khö Nabalo zi lö sökhi andrö nilaunia! Ba ifatenge Dawido, isofu Abigaila, ba wangai ya'ia.
40 Ba me larugi Abigaila, ba Garemeli, ba fahuhuo ira khönia, lamane: Dawido zamatenge ya'aga khöu, ba wangai ya'ugö, ena'ö fo'omonia ndra'ugö.
41 Ba maoso ia ba ifalögu tou ia ba danö, ba imane: Hiza, no ngoni-ngoni zawuyumö andre, iŵa'ö, ba wanasai ahe zinenge zokhö ya'o!
42 Ba maoso Abigaila, i'aliogö, fakudo ia ba hulu galidenia ba si manö nono alawe andrö khönia, dalima, awöawönia fao. I'o'ö zinenge Dawido andrö ba tobali fo'omo Dawido ia.
43 Ba Ahinoa andrö, ba no ba Yezere'eli ihalö Dawido; ba fo'omo Dawido ira, darua, ira, ifakaerua.
44 Ba Mikhala andrö, ono Zaulo, fo'omo Dawido, ba no ibe'e Saulo khö Walati, ono La'isi, banua Galimo.

Faza 26

I. Itohugö igohi Dawido Saulo ba ifuli ihakhösi tödö Zaulo Dawido 

1 Ba möi khö Zaulo ba Gibea mbanua Zifi andrö, lamane: Hadia, tenga ba hili Hakhila, ba zinga danö si mate andrö, ibinibini'ö ia Dawido?
2 Ba maoso Zaulo, 3000 i'ohe sabölö, nitutuyu ba Ndraono Gizeraeli, ba lasaŵa misi tou danö si mate Sifi, ba wangalui Dawido ba da'ö.
3 Ba ba hili Hakhila tebato Zaulo, ba zinga danö si mate, ba ngai lala; ba Dawido, ba no i'iagö danö si mate. Ba me irongo, no irugi danö si mate andrö Saulo wolohi ya'ia,
4 ba ifatenge zamauze, ba irongo, wa si ndruhu no so Zaulo.
5 Ba maoso Dawido, isaŵa zi tebato Saulo. Ba me i'ila naha andrö, solombase Saulo, awö gumandra andrö khönia, Abineri, ono Neri — bakha barö göli kureta mörö Zaulo, ba no lafasui ia wemörö awönia andrö —
6 ba imane Dawido khö Ndrawa Kheti andrö, Ahimelekhi, ba khö Gabiza'i, ono Zeruya, talifusö Yoabi: Ha niha zi möi awögu mitou khö Zaulo ba golombaseŵa? Ba imane Abiza'i: Ya'o zi möi awöu mitou!
7 Ba me no larugi ira Dawido Abiza'i, ba zi bongi, ba hiza Zaulo, no mörö bakha barö göli kureta, ba no mutaru'ö ba danö dohonia, tanö ba högönia, ba Abineri ba sato, ba no lafasui ia.
8 Ba imane Abiza'i khö Dawido: No ibe'e ba dangau nemaliu andrö Lowalangi ma'ökhö: ba da'utandro ia ba danö toho andrö, ha samuza, alakha lö mendrua.
9 Ba imane Dawido khö Gabiza'i: Böi bunu ia, ha niha sa zi no mombambaya nibayoini Yehowa lö fotu?
10 Ba imane na Dawido: Ba wa'aduhu wa'auri Yehowa! Lö zi lö mate ia, ma ibözi ia Yehowa ba irugi manö baŵa wa'amatenia, ba ma zui ba wasuwöta tekiko ia.
11 Yamutimba ndra'o Yehowa, fa böi ubabaya nibayoini Yehowa! Ba halö doho andrö tanö ba högönia, awö mako nidanö khönia, ba mofanö ita.
12 Ba i'ohe sa'ae doho andrö, awö mako nidanö, si so tanö ba högö Zaulo, Dawido, ba lalau mofanö, lö sangila ya'ira, lö sanehe, lö si tokea; no ahori mörö ira, me no ihawui ira femörö sabölö-bölö si oroi Yehowa.

 II. Fehede Dawido khö ndra Abineri Saulo 

13 Ba möi miyefo Dawido, iagö zaröu ma'ifu, zuzu hili, tobali aröu gotaluara.
14 Ba mu'ao ia ba zato andrö, ba khö Gabineri, ono Neri, imane: Hadia, lö ötema li, Abineri? Ba imane Abineri: Ha niha ndra'ugö, si'ao khö razo?
15 Ba imane Dawido khö Gabineri: No sabölö ndra'ugö ae; ha niha zi fagölö-gölö khöu ba Ndraono Gizeraeli? — ba hana wa lö öfaigi-faigi zokhö ya'ugö, razo? Noa sa irugi sanuwö, ba wamunu sokhö ya'ugö andrö, razo?
16 Tenga si sökhi wolaumö andrö. Faya wa no sauri Yehowa, na tenga si mate ami ena'ö, me lö nifaigi-faigimi sokhö ya'ami andrö, nibayoini Yehowa! Ba faigi heza so doho razo ba heza so mako nidanö andrö, si so tanö ba högönia mege!
17 Ba irongo Saulo, wa li Dawido da'ö, ba imane: Hadia, tenga liu da'ö, ya'ugö onogu Dawido? Ba imane Dawido: Ya'ia, sokhö ya'o, razo!
18 ba imane na: Hana wa igohi zawuyunia andre sokhö ya'o? Hadia horögu atö, hadia zi lö sökhi khögu?
19 Ba ena'ö na ifondrondrongo iada'e sokhö ya'o razo niŵa'ö zawuyunia andre! Hadia, Yehowa zamarou ya'ugö ba wa'udusa khögu, ba da lafa'ago'ö khönia zumange; ba na niha zamarou ya'ugö, ba ni'elifi föna Yehowa, me no sanibo ya'odo maökhö, fa böi mo'urakha ndra'o ba nibe'e Yehowa, me laŵa'ö: Labu'ögö, fosumange Lowalangi bö'ö!
20 Ba böi mowöi ba danö ndrogu ba zi no aröu aefa khö Yehowa, me no möi razo Ndraono Gizeraeli, ba wangalui famunu ya'o, si mane na lagohi manu danö ba hili misa!

 III. Ifabu'u Saulo lö'ö sa'ae igohi Dawido 

21 Ba imane Saulo: Horögu da'ö, fuli'ö, ya'ugö, onogu Dawido, lö'ö sa'ae ufakao'ö, sulö wa no ebua mböli nosogu öŵa'ö. U'ila sa'ae, no nifolau zambö tödö wolaugu ba no ebua sibai horögu!
22 Ba itema linia Dawido, imane: Ba ya'e doho razo; yamöi miyefo ba da'e zamösa, ba wangai ya'ia.
23 Ba Yehowa zanulöni ba zamösana fa'atulönia ba fa lö faröi; noa sa ibe'e ba dangagu ndra'ugö Yehowa, ma'ökhö, ba lö edönado uhalö tangagu wamunu nibayoini Yehowa.
24 Ba si mane fa'ebua mböli nosou khögu ma'ökhö, ya si manö wa'ebua mböli nosogu khö Yehowa, ba yamu'efa'ö ndra'o ba wa'atosasa fefu!
25 Ba imane Saulo khö Dawido: Ya'ahowu ndra'ugö, onogu Dawido: öfalua dania ba si möna ndra'ugö! Ba mofanö Dawido ba ifuli ia ba khöra Saulo.

Faza 27

I. Moloi zui Dawido isaŵa Nakhisi 

1 Ba imane dödönia Dawido: Samuza ma'ökhö dania, ba mate sa atö ndra'o ba danga Zaulo; si sökhinia, na moloi ndra'o, na usaŵa danö Ndrawa Wilisiti, ba ibato mötö Saulo wangalui ya'o ba danö Ndraono Gizeraeli ma'asagörö; ba tobali aefa ndra'o ba dangania.
2 Ba maoso Dawido, awö zi 600 niha andrö, si fao khönia, lasaŵa Nakhisi andrö, ono Ma'okhi, razo Gata.
3 Ba khö Nakhisi ba Gata i'iagö Dawido ba awönia andrö, awö zoroiyomora fefu; fao göi wo'omo Dawido andrö, si dombua: Ahinoa, banua Yezere'eli ba Abigaila, lakha Nabalo andrö, banua Garemeli.
4 Ba me te'ombakha'ö khö Zaulo, no isaŵa Gata Dawido, ba ibato Saulo wangalui ya'ia.
5 Ba imane Dawido khö Nakhisi: Na ebua atö dödöu khögu, ba te ötuturu khögu naha sambua, ba mbanua ba danö, heza u'iagö; hadia sa wa i'iagö ngaimö sawuyumö andre, ba mbanua sebua andre?
6 Ba ituturu khönia Zikelagi Akhisi, me luo da'ö; ba tobali banua razo mado Yuda Zikelagi andrö, irugi ma'ökhö andre.
7 Ba fa'ara Dawido ba danö Ndrawa Wilisiti, ba öfa waŵa töra döfi.

 II. Manuwö-nuwö Dawido götö we'asonia ba da'ö 

8 Ba möi misi yaŵa Dawido, i'ohe nawönia andrö, ba lasuwö mbanua Gesuri andrö ba Iraono Girisi ba Iraono Gameleki; da'ö zowanua ba danö andrö, i'otarai Delama, numalö ba Zuri ba ba danö Miserayi mitou.
9 Ba na isuwö mbanua da'ö Dawido, ba lö isaigö, he iramatua, ba he ira alawe, ahori ibunu; ba biri-biri ba saŵi ba kalide ba ondra, fabaya gama-gama, ba i'ohe, ba ifuli ia khö Nakhisi.
10 Ba na isofu Akhisi: Heza möi ami manuwö ma'ökhö? ba imane Dawido: Ba danö mado Yuda, tanö raya; ba ma: Ba ndraono Yerame'eli, tanö raya; ba ma zui: Ba ma'uwu Geni, tanö raya.
11 Ba samösa lö i'orifi Dawido, he iramatua, ba he ira alawe, lö ifa'amöi ba Gata, imane dödönia: Ma dania möi ira sasi, ma la'ombakha'ö: Da'ö nilau Dawido! Si manö wolau-launia, götö we'asonia ba danö Ndrawa Wilisiti.
12 Ba faduhu dödö Nakhisi khö Dawido, imane: No aböu döinia ba niwara, Iraono Gizeraeli, ba lö tebulö ia ba da'e enonigu.

Faza 28

I. Ifakaoni'ö mbekhu Saulo ba wasuwöta ba Ndrawa Wilisiti 

1 Ba me luo da'ö, ba owulo Ndrawa Wilisiti, ba wanuwö Iraono Gizeraeli. Ba imane Akhisi khö Dawido: Böi zi lö aboto ba dödöu, wa khögu fao ndra'ugö, fabaya banuau andrö, ba wanuwö.
2 Ba itema li Nakhisi Dawido, imane: Lau, ö'ila sa dania wolau zawuyumö andre! Ba imane Akhisi khö Dawido: Ba lau, ba ufataro samaigi-maigi ya'o ndra'ugö, götö wa'anau nosogu.
3 Ba Samueli, ba no mate; ba no la'e'esi ia Iraono Gizeraeli fefu, ba no lako'o ia, ba Rama. Ba no ifofanö zogaoni bekhu ba si faeta Saulo, no iheta ba danö.
4 Ba owulo sa'ae Ndrawa Wilisiti ba larugi Zunema, ba da'ö tebato ira. Ba i'owuloi göi Ndraono Gizeraeli fefu Saulo, ba ba hili Giliboa tebato da'ö.
5 Ba me i'ila golombaseŵa Ndrawa Wilisiti Saulo, ba ata'u ia, manizi-nizi bakha dödönia.
6 Ba manofu khö Yehowa Zaulo, ba lö itema linia Yehowa, he ba wangifi, ba he ba "Urimi" andrö, ba he ba zama'ele'ö,
7 Ba imane Saulo ba nawönia: Mi'alui khögu ndra'alawe si so elemu, ba wogaoni bekhu, ena'ö möido khönia, ba wanofu khönia. Ba lamane awönia andrö: Ba Gendroro so ndra'alawe, si so elemu ba wogaoni bekhu.
8 Ba ibini'ö Saulo, wa ya'ia, nukha bö'ö i'onukha ba möi ia, ba darua nawönia fao. Ba ba zi bongi möi ira yomo ba ndra'alawe andrö. Ba imane Saulo: Eta'ö khögu ba gelemu ba wogaoni bekhu andrö ba kaoni khögu nitötöigu töi khöu.
9 Ba imane khönia ira alawe andrö: No örongo ae nilau Zaulo, wa no ihori ba danö zogaoni bekhu, awö zi faeta, ba hana wa ölau dandraŵa khögu, ba wamunu ya'odo?
10 Ba möi ba hölu khönia Zaulo khö Yehowa, imane: Faya wa no sauri Yehowa, na tebe'e horöu dania da'ö!
11 Ba imane ira alawe andrö: Ha niha nikaonigu khöu? Ba imane: Samueli kaoni khögu.
12 Ba me i'ila Zamueli ira alawe andrö, ba mu'ira-ira ia. Ba imane khö Zaulo: Hana wa no ölimodo? Saulo ndra'ugö!
13 Ba imane khönia razo: Böi busi dödöu: hadia ni'ilau? Ba imane ira alawe andrö khö Zaulo: Bekhu u'ila moroi tou, barö danö.
14 Ba imane khönia: He wisa ia wamaigiu ya'ia? Ba imane: Niha satua zi möi yaŵa, baru sebua mbarunia. Ba aboto ba dödö Zaulo, wa Samueli, ba ifalögu tou ia ba danö, mangalulu.

 II. Oroma mbekhu Zamueli ba tokea sibai Zaulo ba ni'ombakha'önia 

15 Ba imane Samueli khö Zaulo: Hana wa öbusi dödögu wamakaoni'ö ya'odo? Ba imane Saulo: No tasasa sibai ndra'o. Lasuwö ndra'odo Dawa Wilisiti, ba no iheta ia khögu Lowalangi, lö'ö sa'ae itema ligu, he ba zama'ele'ö, ba he ba wangifi, ba andrö ufakaoni'ö ndra'ugö, ena'ö ö'ombakha'ö khögu he uwisa.
16 Ba imane Samueli: Ba hadia wa ösofu khögu, me no iheta ia khöu Yehowa, ba me no tobali si fa'udu khöu?
17 No ifatörö khöu Yehowa nifaŵa'ögönia khöu khögu no: no iheta khöu dadaoma wa'asalaŵa ba no ibe'e ba mbö'ö, khö Dawido andrö ibe'e.
18 Me no lö ni'o'ömö oroisa Yehowa, ba me lö nifatöröu fönunia andrö sabölö-bölö ba Ndraono Gamaleki, andrö ilau khöu zi manö Yehowa, ma'ökhö.
19 Ifarahugö ami Ndraono Gizeraeli, wame'e ba danga Ndrawa Wilisiti; mahemolu a mate ndra'ugö, fabaya onou. Ba he sabölö Ndraono Gizeraeli andrö, ba ibe'e ba danga Ndrawa Wilisiti Yehowa.
20 Ba alau tou ba danö Zaulo, ba wa'atokea, adölö manö tou ba danö. Ihawui ia fa'ata'u sabölö-bölö ba niŵa'ö Zamueli andrö; ba noa sa'ae si lö döladöla ia, me no ma'öma'ökhö menewi ba sara wongi lö si manga ia.
21 Ba möi khö Zaulo ndra'alawe andrö, ba me i'ila, wa no si tokea sibai ia, ba imane khönia: Hiza, no ifondrondrongo liu enoniu andre, ba no u'ositengagö manö nosogu, wolo'ö somasi'ö, niŵa'öu khögu.
22 Ba ö'o'ö sa'ae göi niŵa'ö genoniu andre khöu. Da'uhalö khöu zambawa roti, ba ö'a, ena'ö abe'e ndra'ugö, ba wangawuli.
23 Ba lö edöna ia, imane: Lö mangado! Ba me laforege ira awönia ba ira alawe andrö, ba i'o'ö niŵa'öra, maoso ia ba zalo ba mudadao ba gaso.
24 Ba no so barö mbatö ndra'alawe andrö nono zaŵi nibula; ba igösö itaba, ba ihalö hamo, ifaruka ba ibali'ö kue.
25 Ba ifa'oli khö ndra Saulo awönia, ba me no manga ira, ba maoso ira mofanö, ba zi bongi andrö.

Faza 29

I. Laŵa'ö wamofanö Dawido salaŵa Ndrawa Wilisiti 

1 Ba la'owuloi zabölö khöra fefu Dawa Wilisiti ba Afeki, ba ba zinga gumbu nidanö ba Yezere'eli tebato Ndraono Gizeraeli.
2 Ba me so zalaŵa Ndrawa Wilisiti, me la'ohe ngaotu khöra, awö ngahönö khöra ba me so göi moroi furi Dawido ba awönia andrö, awö Nakhisi,
3 ba lamane salaŵa Ndrawa Wilisiti: Hadia lawai niha Heberaio andrö? Ba imane Akhisi ba zalaŵa Ndrawa Wilisiti: Dawido da'ö, si so khö Zaulo mege, Saulo razo Ndraono Gizeraeli, no mendrua fakhe ia khögu, ba i'otarai luo da'ö, me isaŵa ndra'o, irege ma'ökhö, ba lö ni'ilagu hadia ia [zi sala] khönia.
4 Ba mofönu khönia zalaŵa Ndrawa Wilisiti, ba lamane khönia: Fatenge mangawuli niha andrö! Yamufuli ia ba nahania andrö, niŵa'öu khönia, böi fao ia khöda ba wanuwö, fa böi i'a mbölida ba wanuwö andrö. Hadia zi sökhi böli wa'ebua dödö zokhö ya'ia khönia, moroi ba högö mbanuada andre?
5 Hadia, tenga ya'ia Dawido andrö, nisunora no andrö, me manari, me lamane: "Ngahönö nibunu Zaulo, ba no ba ngafulu ngahönö nibunu Dawido?"

 II. Ifofanö ia Akhisi he ŵa'ae abua khö Nakhisi 

6 Ba ifakaoni'ö Dawido Akhisi, ba imane khönia: Faya wa no sauri Yehowa, na tenga sadölö tödö ndra'ugö, ba somasi ndra'o, na awöawögu ndra'ugö ba wanuwö, lö'ö sa ni'ilagu khöu si lö atulö, i'otarai me ösaŵa ndra'o, irugi ma'ökhö andre — ba salaŵa bö'ö andrö, ba lö omasi ira ndra'ugö.
7 Ba fuli'ö, ya lö hadia ia khöu, fa böi ölau hadia ia zi fatuwu ba zalaŵa Ndrawa Wilisiti andrö.
8 Ba imane Dawido khö Nakhisi: Ba hadia horögu? hadia, ni'ilau khö zawuyumö andre, i'otarai me möido enoniu, irugi ma'ökhö andre, wa lö möido fasuwö ba nemali razo sokhö ya'odo?
9 Ba itema li Dawido Akhisi, imane khönia: U'ila sa, wa no somasi ndra'o ndra'ugö, si mane mala'ika Lowalangi: ha salaŵa Ndrawa Wilisiti zanguma'ö: lö tola möi ia awöda ba wanuwö!
10 Ba mahemolu, ba faoso, awö mbanua zokhö ya'ugö, si fao khöu mege, me so'ö, mihulö sibai wongi, ba mifuli ami ba nahami andrö, niŵa'ögu khömi, ba böi mamaudu dödöu khögu, omasido sa ndra'ugö — mifaoso, si hulö si'ai wongi mahemolu, ena'ö na moluo sibai mangefa ami.
11 Ba manguwuli sa'ae ba danö Ndrawa Wilisiti Dawido ba awönia andrö, lahulö wongi. Ba lasaŵa misi yaŵa Yezere'eli Dawa Wilisiti.

Faza 30

I. No mududugö Zikelagi me irugi Dawido 

1 Ba dua wongi, ba larugi Zikelagi Dawido ba awönia andrö. Ba no lasuwö danö andrö tanö raya, fabaya Zikelagi, Iraono Gamaleki, no morabu ira ba Zikelagi, ba no latunu mbanua.
2 Ira alawe, ba ha niha zi so, he iraono, ba he satua, ba no lara'u; ba lö'ö sa nibunura, no la'ohe manö, ba no mofanö ira.
3 Ba me larugi ira Dawido, ba no mutunu mbanua, ba ira alawera ba onora matua ba onora alawe, ba no mu'ohe nirabu.
4 Ba mege-ege sibai Dawido ba awönia andrö, irege tebai sa'ae mege-ege ira.
5 Ba fo'omo Dawido andrö, si darua, ba no murabu göi: Ahinoa andrö, banua Yezere'eli, ba Abigaila, fo'omo Nabalo no, banua Garemeli.
6 Ba abu sibai dödö Dawido, me latebu kara ia ena'ö sato, oi sa'ae afökhö ba dödö zato fefu nonora matua ba onora alawe. Ba i'abe'e'ö dödönia ba khö Lowalanginia Yehowa Dawido.

 II. Ilau ba Ndraono Gamaleki ba i'ohe mangawuli nirabu andrö 

7 Ba imane Dawido khö Gabiataro ere andrö: Tema ohe khögu mbaru ba doto andrö! Ba ihalö mbaru ba doto andrö Abiataro, ibe'e khö Dawido.
8 Ba isofu khö Yehowa Dawido, imane: Hadia, ugohi zanuwö andrö? Hadia ukhamö ira maö? Ba imane khönia Yehowa: Gohi ira! Lö zi lö ökhamö ira ba lö zi lö ö'orifi [nirabu andrö].
9 Ba möi Dawido, i'ohe zi 600 niha andrö, si so khönia, ba larugi ndraso Mbezori. Ba toröi furi ösa.
10 Ba itohugö wolohi sanuwö andrö Dawido, awö zi 400 niha andrö; ba 200 zi toröi furi, no erege dödö, ba lö la'ötö Mbezori andrö.
11 Ba lasöndra Ndrawa Miserayi, ba lala, ba mbenua, ba la'ohe khö Dawido, ba labe'e önia roti ba lafabadugö khönia nidanö,
12 ba samba sinaba kue nilau bua ara ba dua ngamohi bua nagu soköli labe'e önia, ba ifuli auri: noa sa tölu ngaluo ba tölu mbongi lö si manga ia ba lö nibadunia idanö
13 Ba isofu khönia Dawido, imane: Ha khö ndra'ugö ba heza ö'otarai? Ba imane: Ono matua Dawa Miserayi ndra'odo, sawuyu Ndraono Gamaleki. No iröido furi sokhö ya'o, me mofökhödo, tölu bongi ma'ökhö.
14 No möiga manuwö ba danö Ndrawa Gereti tanö raya ba ba danö mado Yuda ba ba danö ma'uwu Galebi, tanö raya, ba no matunu Zikelagi.
15 Ba imane khönia Dawido: Hadia, ö'ohega ba zanuwö andrö? Ba imane: Ae ba hölu khögu khö Lowalangi, wa lö öbunudo, awö wa lö öfuli ba danga zokhö ya'o ndra'odo, ba u'ohe ami ba zanuwö andrö.
16 Ba ifasao ira, ba hiza, ba no muzaewe ba danö zanuwö andrö, manga-manga ira ba labadu-badu hadia ia, timba nilau owasa, börö nirabu andrö fefu, soya sibai, nihalöra ba danö Ndrawa Wilisiti ba ba danö mado Yuda.
17 Ba ilau khöra Dawido, i'otarai wa'amoluo, numalö ba wa'abongi, ba ibunu ira, tobali samösa lö soloi, ha öfa ngaotu, ono matua, si fakudo ba hulu gondra, awai zoloi.
18 Ba dozi nirabu Ndraono Gamaleki, ba i'efa'ö Dawido; he fo'omonia andrö, si dombua, ba i'efa'ö.
19 Tobali lö hadia ia zi taya, he side-ide, ba he sebua, he nirabu andrö [bö'önia] ba he ono matua ba he ono alawe, ba he hadia ia fefu, nirabura: ahori i'ohe mangawuli Dawido.
20 Ba lahalö fefu mbiri-biri ba saŵi, la'ohe khönia, ba lamane: Ahulua Dawido da'ö!

 III. Lafaosa nirabu andrö. Mamuala Dawido ba zi fahuwu khönia 

21 Ba me irugi Dawido zi 200 niha no mege, si no erege tödö mege, ba si tebai fao khö Dawido, niröira ba ndraso Mbezori andrö, ba lafaondragö Dawido ba awönia andrö, ba me ahatö ndra Dawido, ba la'owai.
22 Ba humede niha si lö sökhi ba si lö ngaroro, si fao khö Dawido, lamane: Me lö si fao ira khöda, ba lö'ö göi tabe'e khöra gahulua andrö, nihalöda mangawuli, ha fo'omo zamösana ba iraononia: hana na la'ohe da'ö, ba akha mofanö ira.
23 Ba imane Dawido: Böi mimanö, me no itolo ita Yehowa, me no irorogö ita ba me no ibe'e ba dangada zanuwö andrö, si no mameta'u ya'ita!
24 Ba ha niha göi zamondrongo limi ba da'ö? Si mane tana ba zi möi ba wasuwöta andrö, si manö göi dania ba zi toröi furi, awö gama-gama: nifagölö-gölö wamaosa khöra! —
25 Ba si manö-manö dania, i'otarai luo da'ö. Da'ö ifakhoi ba ibe'e huku ba Ndraono Gizeraeli, irugi ma'ökhö andre.
26 Ba me no irugi zui Zikelagi Dawido, ba ihalö ösa gahulua no mege, ba ifa'ohe'ö ba zalaŵa mado Yuda, si fahuwu khönia, imane khöra: Hiza khömi mbuala, föfö nirabu zi fa'udu khö Yehowa!
27 Ba ba Mbetieli ifa'ohe'ö, ba ba Ramata, ba danö tanö raya, ba ba Yatiri,
28 ba ba Garara, ba ba Zifimoti ba ba Esemoa,
29 ba ba Garemeli ba ba mbanua ma'uwu Yerame'eli andrö, ba ba mbanua ma'uwu Geni,
30 ba ba Horama, ba ba Mborasa, ba ba Gatakhi.
31 Ba ba Heberona, ba ba mbanua andrö fefu, nidörödöröi Dawido ba awönia andrö mege.

Faza 31

I. Te'ala Ndraono Gizeraeli ba Ndrawa Wilisiti. Itaru'ö khönia zi'öli Saulo 

1 Ba barö ö, ba no lalau ba Ndraono Gizeraeli Dawa Wilisiti, ba no moloi Ndraono Gizeraeli labe'e Dawa Wilisiti, ba hiza tou ba danö nibunu, ba hili Giliboa.
2 Ba lö laböhöli Dawa Wilisiti wolohi Saulo ba ononia, ba labunu nono Zaulo, Yonata ba Abinadabi ba Malikhizua.
3 Ba laforege wasöndrata khö Zaulo ba no la'ila ia si fafana ösa. Ba ata'u sibai Zaulo zi fafana andrö.
4 Ba imane Saulo khö zolohe fangönania: Söbi wödamö ba fahö ndra'odo, fa böi möi zi lö muboto andrö, ba wango'aya ya'o! Ba lö edöna zolohe fangönania, ata'u sibai ia. Ba ituyu wöda Saulo, itaru'ö ba dödönia.
5 Ba me i'ila solohe fangönania, no mate Zaulo, ba itaru'ö göi khönia wödania ba mate ba ngai Zaulo.
6 Tobali endronga mate ira, me luo da'ö, Saulo ba ononia andrö, si datölu, ba solohe fangönania.
7 Ba me larongo Iraono Gizeraeli ba zi tambai zalo'o andrö ba yefo Yoridano, no moloi Ndraono Gizeraeli ba no mate Zaulo, fabaya iraononia andrö, ba laheta ira yomo khöra, moloi. Ba so Ndrawa Wilisiti ba la'iagö yomo khöra.

 II. La'o'aya mbotonia Dawa Wilisiti, ba lahaogö wogo'o ya'ia banua Yabesi andrö 

8 Ba mahemolu ö, ba so Ndrawa Wilisiti, ba wangai gama-gama nibunu andrö, ba hiza Zaulo ba iraononia andrö, si datölu, ba hili Giliboa.
9 Ba lataba mbaginia ba laheta khönia mbarunia sabe'e, ba lafatenge [zinenge], sanöröi tanö Ndrawa Wilisiti, ba wanuriaigö turia somuso dödö andrö ba nadura ba ba niha sato.
10 Ba fangöna ba labe'e ba gosali Gasera ba botonia, ba lataŵi ba göli kara ba Mbetisana.
11 Ba me larongo banua Yabesi ba danö Gileadi hadia nilau Ndrawa Wilisiti khö Zaulo,
12 ba maoso zabölöra fefu, sara wongi ira ba lala, ba latagö mboto Zaulo ba boto ndraononia andrö ba göli kara ba Mbetisana; ba lafuli ira ba Yabesi ba latunu ba da'ö, ba tölara,
13 ba lahalö ba lako'o ba mbörö manawa ba Yabesi, ba mamoni ba gö ira, fitu bongi wa'ara.

SAMUELI II

Faza 1

Irongo Dawido wa no mate ndra Saulo Yonata 

I. 1 Me no mate Zaulo ba me no mangawuli Dawido moroi ba wolohi Iraono Gamaleki andrö, ba dua wonginia ba Zikelagi, 2— ba mahemolu ö, ba hiza niha, samösa, awö Zaulo mege, no isika nukhania ba no ilau danö ba högönia. Ba me irugi Dawido, ba ifalögu tou ia ba danö, mangalulu.
3 Ba imane khönia Dawido: Heza ö'otarai? Ba imane: U'otarai Ndraono Gizeraeli, fasuwöta andrö.
4 Ba imane khönia Dawido: He wisa? Ombakha'ö khögu. Ba imane: No moloi zabölö, ba wasuwöta andrö ba no ato zi mate nibunu: ba he Saulo ba ononia Yonata, ba no mate.
5 Ba imane Dawido khö nono matua andrö, sangombakha khönia: Heza örongo, wa no mate Zaulo ba ononia Yonata?
6 Ba imane ono matua andrö, sangombakha: Urugi hili Giliboa, lö udöna-döna, ba hiza Zaulo, no itundreheni ia ba dohonia, ba lö aefa moroi furinia gureta ba si fakudo.
7 Ba ibali'ö ia furi, ba me i'ila ndra'o, ba humede ia khögu, ba umane: Urongo!
8 Ba imane khögu: Ha niha ndra'ugö? Ba umane khönia: Iraono Gamaleki ndra'odo.
9 Ba imane khögu: Aine ba bunu ndra'o, noa sa ihawui ndra'o fekhölökhölö mbanua, ba ma'ifu lö'ö na sa saetu nosogu!
10 Ba u'ondrasi ia, ubunu ia, me no u'ila lö auri ia, börö wa'ate'alania andrö. Ba uhalö zaembunia, ba högönia, ba töla gasa ba mbulökhania, ba hiza, ba no u'ohe khöu, ya'ugö Tua.

 Fa'abu dödönia; ibunu nono matua andrö, Iraono Gamaleki 

II. 11 Ba ituyu nukhania Dawido, isika ba si manö göi nawönia fefu;
12 ba abu dödöra ba mege-ege ira ba mamoni ba gö, irege bongi, ba khö Zaulo ba ba khö nononia Yonata ba ba mbanua Yehowa andrö, ma'uwu Gizeraeli, me no mate ira ba mbawa zi'öli.
13 Ba imane Dawido khö nono matua andrö, sangombakha khönia: Ha banua ndra'ugö? Ba imane: Ono zi fatewu gana ndra'odo, Iraono Gamaleki.
14 Ba imane khönia Dawido: Ba hadia, ba lö ata'u'ö öhalö tangau wamunu nibayoini Yehowa andrö?
15 Ba humede Dawido ba nawönia, ono matua, imane: Ae ba da'e ba bunu ia! Ba i'ö'ötö tou ba mate.
16 Ba imane na khönia Dawido: Ba hulumö sa so ndromö! No beweu zangetu'ö hukumö, me no ömane: No ubunu nibayoini Yehowa andrö.

 Fange'esi Dawido ira Saulo Yonata 

III. 17 Ba i'e'esi Zaulo ba ononia Yonata Dawido,
18 ba iŵa'ö, lafahaö ma'uwu Yuda, ba wange'esi andrö; hiza, no musura ba "zura zadölö tödö" andrö, imane:
19 "Famoadumi, ya'ami Iraono Gizeraeli, ba no mate nibunu ba hilimi! Alai wa'amate zabölö andrö!
20 Böi mi'ombakha'ö ba Gata; böi mifarongogö ba newali Gasekalo, fa böi omuso dödö nono Ndrawa Wilisiti alawe, fa böi ma'iki nono alawe ba niha si lö muboto.
21 Ya'ami hili Giliboa, böi ya göna ami namo ba he teu, ya'ami benua si falimo! Me no ba da'ö tetibo mbaluse zabölö, baluse Zaulo andrö, lö mubayoini fanikha.
22 Ba ndro nibunu andrö ba ba dawö zabölö, ba lö saböda fana Yonata, ba lö sangawuli föda Zaulo, lö ahulua.
23 Saulo ba Yonata, ba no faoma omasi ira nawöra ba no faoma ebua dödöra khö nawöra, me auri ira, ba no tenga göi si fabali ba wa'amate; ya'ira andrö, si no alio, moroi ba moyo ba si no abölö, moroi ba zingo.
24 Ya'ami, ono Ndraono Gizeraeli alawe, mi'e'esi Zaulo andrö, si no mamonukha ya'ami baru luo ungu, samuso dödömi, si no mamo'aya nukhami aya ana'a!
25 Alai wa'amate zabölö andrö, me hino wasöndrata — Yonata andrö, ba no mate nibunu ba hilimi!
26 Abu dödögu ndra'ugö, ya'ugö ga'agu Yonata; no omasiö ndra'ugö khögu! Wa'omasigu mege wa'omasimö ndra'odo, moroi ba wa'omasi ndra'alawe ndramatua!
27 Alai wa'amate zabölö andrö ba fa'afufu wangaro andrö ba wasöndrata!"

Faza 2

Tobali razo mado Yuda Dawido ba Heberona ba lafataro razo göi Eseba'ali ba Mahana'i 

I. 1 Aefa da'ö, ba isofu khö Yehowa Dawido, imane: Hadia, möido ba mbanua Yuda heza? Ba imane khönia Yehowa: Ae'e. Ba imane Dawido: Heza mbanua möido? Ba imane: Ba Heberona.
2 Ba möi ba da'ö Dawido, awö wo'omonia andrö, si dombua, Ahinoa andrö, banua Yezere'eli ba Abigaila, lakha Nabalo andrö, banua Garemeli.
3 Ba i'ohe göi nawönia andrö Dawido, awö zoroiyomora fefu, ba la'iagö mbanua andrö si tefasui Heberona.
4 Ba so mado Yuda, ba labayoini razo ma'uwu Yuda Dawido. Ba me la'ombakha'ö khö Dawido, wa no lako'o Zaulo banua Yabesi ba danö Gileadi,
5 ba ifatenge zinenge Dawido ba mbanua Yabesi andrö ba danö Gileadi, imane khöra: Ya'ahowu ami khö Yehowa, me no mi'omasi'ö Zaulo andrö, sokhö ya'ami, ba me no miko'o ia!
6 Ba yamu'omasi'ö ami Yehowa ba böi ya faröi khömi, ba ya'odo göi, ba utolo ami, me no milau da'ö.
7 Ba iada'e, ba böi mi'ata'ufi hadia ia, ya sabölö ami. Noa sa mate Zaulo andrö, sokhö ya'ami mege, ba noa göi labayoini razora ndra'odo ma'uwu Yuda.
8 Ba ihalö Eseba'ali andrö, ono Zaulo, Abineri, kumandra khö Zaulo, i'ohe ba Mahana'i,
9 ba ibali'ö razo ba danö Gileadi ba ba mado Gaseri ba ba Yezere'eli ba ba mado Geferayi ba ba mado Mbeniyami, razo Ndraono Gizeraeli fefu. 10öfa wulu fakhe Eseba'ali andrö, ono Zaulo, me tobali razo Ndraono Gizeraeli ia, ba mendrua fakhe wa'ara razo ia. Ha mado Yuda zolo'ö khö Dawido.
11 Ba fa'ara wa'arazo Dawido ba mado Yuda, ba Heberona, ba mewitu fakhe a matonga.

 Fasuwö ira Dawido Eseba'ali 

II. 12 Ba maoso Gabineri andrö, ono Neri, i'ohe mbanua Eseba'ali andrö, ono Zaulo, ba lasaŵa Gibeona, la'otarai Mahana'i.
13 Ba ifaondragö ira Yoabi, ono Zeruya andrö, i'ohe mbanua Dawido andrö, la'otarai Heberona, ba ba zinga mbaŵa nidanö andrö ba Gibeona fakhamö ira, ba lafatambai mbaŵa andrö.
14 Ba imane Abineri khö Yoabi: Akha fasöndra nono matua ba zanehe ita! Ba imane Yoabi: Lau!
15 Ba maoso ira, faondra ira, ni'ofaya, 12 mado Mbeniyami, banua Eseba'ali, ono Zaulo, ba 12 göi mbanua Dawido.
16 Ba dozi latuyu mbu nudura ba lafahö ngai, ba tobali ahori mate ira, endronga. Andrö wa labe'e töi naha andrö "mbenua zi falimo", ba ngai Gibeona.
17 Ba tobali fasöndrata sabölö-bölö sibai, me luo da'ö. Ba te'ala Gabineri ba awönia Iraono Gizeraeli andrö labe'e banua Dawido andrö.

 Fa'amate Gazaheli andrö 

III. 18 Ba no datölu zi so ba da'ö ono Zeruya andrö, Yoabi ba Abiza'i ba Azaheli; ba Azaheli andrö, ba no saoha sibai ahe, si mane nago ba mbenua.
19 Ba igohi Gabineri Azaheli, si fulöi ia wolohi Abineri ba lö ihole'ö ia, he ba gambölö ba he ba gabera.
20 Ba ibali'ö ia furi Abineri, ba imane: Hadia, ya'ugö da'ö, Azaheli? Ba imane: Yaodo!
21 Ba imane khönia Abineri: Tema hole'ögö, ma ba gambölö, ba ma ba gabera, ra'u zamösa nono matua andrö ba halö khöu wangönania: Ba lö edöna iböhöli ia Azaheli.
22 Ba ifuli imane Abineri khö Gazaheli: Bato wolohi ya'odo! Hana wa u'ö'ötö tou ndra'ugö dania? Ba hadia, tola ufaöga na dania mbawagu khö ga'au Yo'abi?
23 Ba me lö edöna iböhöi ia, ba itaru'ö ba dalunia gi'o doho Abineri, tobali atöla dambai, alua ba hulunia doho ba tegaölö tou ia, mate, ba zi so ia. Ba dozi sondrugi naha andrö, si mate tou Gazaheli, ba labadugö ira.
24 Ba lagohi Gabineri ira Yoabi Abiza'i, ba me aekhu luo, ba no larugi Gibeata Ama, ba zinga lala ba danö si mate, ba Gibeona,
25 ba owulo mado Mbeniyami, ni'ohe Gabineri, la'orudugö manö ira ba la'iagö zuzu hili ba Gibeata Ama.
26 Ba mu'ao Gabineri khö Yoabi, imane: Hadia, lö'ö manö tebato wemanga zi'öli, irugi zi lö aetu? Hadia, lö ö'ila, wa fa'abao dödö lua-lua dania? Ha wa'ara na, irege öŵa'ö ba zato, labato wolohi talifusöra?
27 Ba imane Yoabi: Ba wa'aduhu wa'auri Yehowa! Na lö öŵa'ö mena'ö, ba irege mahemolu mbanua, ba lö labato wolohi andrö, dozi ira.
28 Ba ifalau'ö dorofe Yoabi, ba labadugö ira sato fefu, laböhöli wolohi Iraono Gizeraeli, labato wasöndrata.
29 Ba mofanö Gabineri ba awönia, latörö zalo'o andrö, sara wongi, ba la'ötö Yoridano, latörö mbawa danö andrö, ma'asara ba larugi Mahana'i.
30 Ba i'owuloi zabölö andrö khönia fefu Yoabi, me no iböhöli wolohi Abineri; ba si lö'ö, banua Dawido, ba ha 19, lö lai Gazaheli andrö,
31 ba nibunu mbanua Dawido, mado Mbeniyami, awö Gabineri, ba no 360.
32 Ba lahalö Gazaheli ba lako'o ia ba lewatö andrö khö namania, ba Mbetilekhema. Ba mofanö Yoabi ba awönia andrö, sara wongi manö ira ba lala, ba moluo me larugi Heberona.

Faza 3

Fa'abölö Dawido. Ononia 

I. 1 Ba me ara manö fazuwözuwö ira mbanua nono Zaulo mbanua Dawido, ba itugu abölö Dawido ba itugu awuwu mbanua nono Zaulo.
2 Ba tumbu-tumbu ndraono khö Dawido ba Heberona: si a'a nononia, ba Amoni, ononia khö Gahinoa andrö, banua Yezere'eli.
3 Ba fanete da'ö ba Kileabi, ononia khö Abigaila, lakha Nabalo andrö, banua Garemeli. Ba fanete da'ö, ba Abisalomi, ononia khö Ma'akha andrö, ono Dalamai, razo Gesuri.
4 Ba fanete da'ö, ba Adonia, ononia khö Hagita, ba fanete da'ö, ba Sefatia, ononia khö Gabitala.
5 Ba fanete da'ö, ba Yiterea, ononia khö wo'omonia Egela. Da'ö zi tumbu khö Dawido ba Heberona.

 Iheta ia khö Eseba'ali Abineri, isaŵa Dawido 

II. 6 Ba me ara manö fazuwözuwö ira mbanua nono Zaulo mbanua Dawido, ba khö nono Zaulo fa'awö Gabineri, lö iböhöi.
7 Ba so mege ndronga Zaulo, donga ba döi, Risifa döi, ono Aya. Ba imane Eseba'ali, ono Zaulo, khö Gabineri: Hana wa orudu ndra'ugö khö ndronga namagu andrö?
8 Ba mofönu sibai Gabineri ba wanofu Eseba'ali andrö, ba imane: Hadia, asu mado Yuda ndra'o? Uhakhösi tödö nga'ötö namau Saulo ma'ökhö, fabaya si fatalifusö khöra ba si fahuwu khöra, ba lö möi'ö ba danga Dawido ube'e — ba ötegudo ma'ökhö, börö ndra'alawe!
9 Yamulau khö Gabineri Lowalangi — hadia nifabu'u Yehowa khö Dawido, ba ya'odo zamalua:
10 Uheta ba nga'ötö Zaulo wa'arazo ba ufedadao dadaoma wa'asalaŵa khö Dawido, fa'asalaŵa ba Ndraono Gizeraeli ba ba mado Yuda, i'otarai Dano, numalö ba Mbereseba.
11 Ba tebai itema li Gabineri Eseba'ali, sambua li lö'ö, fa'ata'unia ia.
12 Ba ifatenge zinenge Abineri khö Dawido, ba Heberona, imane: Ha niha zokhö tanö? Datalau fawu'u li ba utolo'ö, ena'ö la'o'ö khöu Iraono Gizeraeli fefu öbe'e.
13 Ba imane Dawido: Lau, talau fawu'u li, ba sambalö niŵa'ögu khöu: lö fa'ila bawa ndra'ugö khögu, na lö ö'ohe Mikhala andrö, ono Zaulo, na möi'ö khögu.
14 Ba ifatenge zinenge Dawido khö Eseba'ali, ono Zaulo, imane khönia: Fa'ohe'ö khögu wo'omogu Mikhala, nibe'egu böwö botolö Ndrawa Wilisiti andrö, si otu!
15 Ba ifatenga Eseba'ali, ifadöni'ö khö wo'omonia Falatieli, ono La'isi.
16 Ba fao khönia wo'omonia, i'o'ö, mege-ege manö, irugi Mbahurimi. Ba imane khönia Abineri: Labu'ögö, fuli'ö! Ba ifuli ia.

 Idönisi khö Dawido Ndraono Gizeraeli ba dania, ba ibunu ia Yoabi 

III. 17 Ba no fahuhuo Gabineri ba zatua Ndraono Gizeraeli, no imane khöra: No ara sa'ae omasi ami, na razomi Dawido:
18 ba mifalua iada'e, noa sa imane Yehowa ba khö Dawido andrö: Tanga genonigu Dawido andrö ufake dania, ba wangefa'ö banuagu Iraono Gizeraeli ba danga Ndrawa Wilisiti ba ba danga nemalira fefu.
19 Ba si manö göi huhuo Gabineri ba mado Mbeniyami, ba möi ia na göi ba wangombakha khö Dawido ba Heberona he wisa dödö Ndraono Gizeraeli ba tödö mado Mbeniyami ma'afefu.
20 Ba me larugi Dawido ba Heberona Abineri ba awönia andrö si 20, ba ifodiwo Gabineri ba awönia andrö Dawido.
21 Ba imane Abineri khö Dawido: Damöido, ba wangowuloi khö razo sokhö ya'o Iraono Gizeraeli fefu, ena'ö fawu'u li ami — ba hana na razo ndra'ugö, heza ndrege zomasi'ö. Ba ifofanö Gabineri Dawido, ba mofanö ia lö hadia ia.
22 Ba hiza, ba so zabölö andrö khö Dawido, awö Yoabi, la'otarai manuwö, ba no ebua gahulua, ba lö'ö sa'ae Abineri khö Dawido ba Heberona; noa sa ifofanö lö hadia ia.
23 Ba me so Yoabi, awö zabölö andrö fefu, si no fao khönia, ba la'ombakha'ö khö Yoabi, lamane: No möi khö razo Gabineri andrö, ono Neri, ba no ifuli ifofanö lö hadia ia.
24 Ba möi khö razo Yoabi imane: Hadia nilaumö andrö! Hiza, no möi khöu Gabineri: ba hana sa wa öfuli öfofanö ia?
25 Hadia, lö aboto ba dödöu, wa ba wolimo ya'ugö möi Gabineri andrö, ono Neri, ba ba wamauze fofanöu ba fangawuliu ba hadia ia fefu nilaumö andrö?
26 Ba me no iröi Dawido Yoabi ba ifatenge zinenge, solo'ö Abineri ba solohe mangawuli ya'ia, moroi ba Mbori Hasira; ba lö'ö sa nirongo Dawido.
27 Ba me irugi Heberona Abineri, ba isöbi ia ba zi lö niha Yoabi, ba zinga, barö mbawa göli, ena'ö fahuhuo ia khönia ba zi ha ya'ira, ba itaru'ö ba dalunia zi'öli, ba mate ia, balö ndro nakhi Yo'abi Azaheli.
28 Ba me irongo dania da'ö Dawido, ba imane: Ya'odo ba fa'arazogu, ba no si lö horö ba ndro Gabineri andrö, ono Neri, khö Yehowa, irugi zi lö aetu.
29 Yatohare ba hulu Yoabi ba ba hulu nga'ötö namania fefu, ba böi ya mamalö-malö ba zi samba omo ndra Yoabi zi so sonana ba bou auri, awö niha sani'oni'o, ba si mate ba mbawa zi'öli ba sambö balazo!
30 Ba börö wa labunu mege Gabineri andrö Yoabi ba akhinia Abiza'i, ba me no ibunu nakhira Azaheli, ba wasöndrata no, ba Gibeona.

 Fönu Dawido ba da'ö ba fa'abu dödönia 

IV. 31 Ba ibe'e li Dawido khö Yoabi ba ba zi so khönia andrö fefu, imane: Misika nukhami ba mi'olembe gonigoni ba mi'owaö-waö föna Gabineri, wange'esi ya'ia! Ba i'o'ö hasi razo, Dawido, ba me lako'o Gabineri,
32 ba Heberona, ba mege-ege sibai Dawido, i'otahögö lewatö Gabineri, ba mege-ege göi zato.
33 Ba ilau wanunö andre khö Gabineri razo, imane: "Hadia, fa'amate zebua horö wa'amate Gabineri andrö?
34 Lö'ö sa muböbö dangau, ba lö murate gaheu. Fa'amateu andrö, ba no fa'amate ba danga zi lö sökhi." Ba tedou na wange'esi zato ya'ia.
35 Ba fatua lö bongi na, ba so zato, ba wamarou Dawido, ena'ö i'a gönia. Ba fahölu Dawido, imane: Yamulau khögu Lowalangi, na u'a roti, ba ma hadia ia, irege aekhu luo dania!
36 Ba me larongo da'ö sato, ba omasi ira. Fefu hadia ia nilau razo, ba omasi zato.
37 Ba aboto ba dödö zato, ba dödö Ndraono Gizeraeli fefu, me luo da'ö, wa tenga moroi khö razo wamunu Gabineri andrö, ono Neri.
38 Ba imane göi razo ba nawönia: Hadia, lö aboto ba dödömi, wa no salaŵa ba sebua Ndraono Gizeraeli zi mate ma'ökhö?
39 Ya'odo andre ma'ökhö, ba no samomo, he ŵa'ae no mubayoini razo ndra'odo, ba ya'ira andrö, Iraono Zeruya, ba no sabölö moroi khögu. Yamusuloni Yehowa awönia si lö sökhi zi lö sökhi andrö nilau zamösana.

Faza 4

Labunu Eseba'ali andrö 

I. 1 Ba me irongo Eseba'ali ono Zaulo, no mate Gabineri, ba Heberona, ba atalö dödönia, ba Iraono Gizeraeli fefu, ba tobali dödö.
2 Ba darua genoni Eseba'ali, ono Zaulo, solohe sanuwö, töi zi samösa, ba Ba'ana, ba töi zi samösa, ba Rekhabi, ono Rimono, banua Mbe'eroti, mado Mbeniyami; noa sa mube'e banua mado Mbeniyami göi Mbe'eroti andrö.
3 Ba no moloi mbanua Mbe'eroti, no lasaŵa Gita'i ba ba da'ö la'iagö si fatewu gana, irugi ma'ökhö andre.
4 Ba so nono Yonata, ono Zaulo, ono sombuyu-mbuyu ahe ma'adua: melima fakhe ia mege, me larongo duria ndra Saulo Yonata andrö, moroi ba Yezere'eli. Ba ituyu ia sangai ya'ia, ira alawe, ba moloi; ba ba wulöisa andrö, ba ahele ia ba dangania, ba fabesu gahe; ba töinia, ba Meriba'ali.
5 Ba maoso ndraono Rimono andrö, banua Mbe'eroti, Rekhabi ba Ba'ana, lasaŵa nomo Eseba'ali, me hino wa'aukhu zino, me no ilau mörö, me no aefa laluo.
6 Ba sanaro ba mbawandruhö nomo, ira alawe, ba no alau hörö, ba wanafi fakhe, no mörö. Ba lakumokumo ira Rekhabi ba akhinia Ba'ana, lasaŵa yomo,
7 ba labunu Eseba'ali, si no mörö si bakha, ba gasonia, ba la'eŵa mbagi. Ba lahalö högö, ba mofanö, latörö zalo'o andrö, sara wongi manö,
8 ba la'ohe khö Dawido, ba Heberona, högö Eseba'ali, ba lamane khö razo: Ya'e khöu högö Eseba'ali andrö, ono nemaliu, Saulo, sangalui famunu ya'ugö mege; noa sa ilau mbalö zokhö ya'o, razo, Yehowa, ma'ökhö, khö Zaulo ba ba nga'ötönia.

 Ilau mbalö Dawido, ba zamunu ya'ia 

II. 9 Ba itema lira Dawido, li ndra Rekhabi akhinia Ba'ana, ono Rimono, banua Mbe'eroti, imane khöra: Ba wa'aduhu wa'auri Yehowa, si no mangefa'ö nosogu ba wamakao andrö fefu:
10 Sangombakha khögu no: No mate Zaulo, sanguma'ö tödönia sangombakha turia zalöfö ia, ba no ufara'u'ö ba Zikelagi ba no ufabunu'ö, wame'e luo wangombakha andrö khönia.
11 Ba na so a'i niha si lö sökhi, samunu satulö yomo khönia, ba gasonia — ba hadia, lö usugi ami ba ndronia andrö, ba hadia, lö uhori ami ba danö?
12 Ba ibe'e li ba nawönia Dawido, ba la'ö'ötö tou ira, la'eŵa danga fabaya ahe, ba lataŵi ira ba zinga mbaŵa nidanö ba Heberona. Ba högö Eseba'ali andrö, ba lahalö, ba lako'o ba lewatö Gabineri, ba Heberona.

Faza 5

Tobali razo ba Ndraono Gizeraeli fefu Dawido 

I. 1 Ba owulo khö Dawido ba Heberona mado Ndraono Gizeraeli fefu, lamane khönia: Hiza, no föföu ndra'aga!
2 No ara ae, me razoma na Zaulo, ba no ya'ugö sa'ae zolohe Iraono Gizeraeli ba wasuwöta ba solohe mangawuli ya'ira. Ba noa na ifabu'u khöu Yehowa, manguma'ö: Ya'ugö dania zokubaloi banuagu Iraono Gizeraeli ba razora ndra'ugö!
3 Ba la'ondrasi razo ba Heberona satua Ndraono Gizeraeli fefu, ba fawu'u li ira razo, Dawido, ba da'ö, ba Heberona, föna Yehowa, ba labayoini razo Ndraono Gizeraeli Dawido.
4 Tölu ngafulu fakhe Dawido, me tobali razo ia; ba öfa wulu fakhe wa'ara razo ia.
5 Ba Heberona, ba mewitu fakhe a matonga razo ia ba mado Yuda, ba ba Yeruzalema, ba tölu ngafulu a tölu fakhe, ba Ndraono Gizeraeli ba ba mado Yuda, fefu.

 Isuwö Yeruzalema ba atu'a ia, ba ibali'ö banua razo. Ononia si tumbu ba da'ö 

II. 6 Ba me möi ba Yeruzalema razo, me i'ohe zabölö andrö khönia, ba wanuwö Iraono Yebusi, sowanua ba danö andrö, ba lamane khö Dawido: Tebai ösösö da'ö; sau'a ba sombuyu-mbuyu töla zanimba ya'ugö; eluahania: tebai ilaŵa ira Dawido.
7 Ba atu'a Dawido ba hati Siona andrö, ya'ia mbanua Dawido andrö.
8 Me luo da'ö, ba imane Dawido: Ha niha zame'e te'ala Ndraono Yebusi ba sau'a andrö ba sombuyu-mbuyu töla andrö, si fatiu tödö Dawido [ba tabe'e högö ba kumandra ia]. Andrö wa lawa'ö: "Lö möi yomo niha sau'a ba sombuyu-mbuyu töla."
9 Ba i'iagö hati andrö Dawido ba ibe'e töinia mbanua Dawido. Ba i'aro'ö na Dawido, fasui, i'otarai Milo andrö, ba numalö miyomo.
10 Ba itugu tedou wa'abölö Dawido, itolo ia Yehowa, Lowalangi ngahönö.
11 Ba ifatenge zinenge khö Dawido Hiramo, razo Diro, ifa'ohe'ö geu, eresi, ba fao duka, sotomo, ba sanoto kara, ba wangotomosi gödo khö Dawido.
12 Ba aboto ba dödö Dawido, wa no i'aro'ö ia razo Ndraono Gizeraeli Yehowa, awö wa no i'ebua'ö wa'asalaŵania, börö mbanuania andrö, Iraono Gizeraeli.
13 Ba ba Yeruzalema, ba itohugö na Dawido wangai ira alawe, donga ba döi ösa, ba si ndruhu ndronga ösa, me no aheta ia ba Heberona, ba tumbu-tumbu na khönia ndraono, ono matua ba ono alawe.
14 Ba töi zi tumbu khönia ba Yeruzalema, ba Samua ba Sobaba ba Natano ba Selomo,
15 ba Yibihari ba Elizua ba Nefegi ba Yafia,
16 ba Elizama ba Beliada ba Elifeleti.

 Mendrua te'ala Ndrawa Wilisiti ibe'e Dawido 

III. 17 Ba me larongo Dawa Wilisiti, wa no labayoini razo Ndraono Gizeraeli Dawido, ba so ira moroi si tou, dozi ira, ba wondra'u Dawido. Ba terongo khö Dawido ba möi ia mitou ba hati.
18 Be me no larugi danö Dawa Wilisiti, me no tebato ira ba ndraso ba Refa'i,
19 ba isofu khö Yehowa Dawido, imane: Hadia, ufaondragö miyaŵa Ndrawa Wilisiti? Hadia, öbe'e ba dangagu ira? Ba imane Yehowa khö Dawido: Ae'e, lö zi lö ube'e ba dangau Ndrawa Wilisiti.
20 Ba irugi Mba'ali Werasi Dawido. Ba me no ilau khöra ba da'ö Dawido, ba imane: No ifabali fönagu nemaligu Yehowa, si mane na ihanigö hadia ia idanö; andrö wa labe'e töi naha andrö Mba'ali Werasi.
21 Ba laröi furi ba da'ö nadura, ba lahalö ira Dawido.
22 Ba mangawuli zamuza tö Ndrawa Wilisiti ba lahawui ndraso andrö ba Refa'i.
23 Ba me isofu khö Yehowa Dawido, ba imane khönia: Böi faondragö ira miyaŵa, fasui ira moroi furi ba ö'otarai mbörö keretau andrö wolau khöra.
24 Ba na örongo ruru zanörö ba hogu geretau andrö, ba labu, noa sa mowaö-waö fönau Yehowa, ba da'ö, ba wolau ba Ndrawa Wilisiti, ba zanuwö andrö.
25 Ba i'o'ö Dawido niŵa'ö Yehowa khönia, ba te'ala Ndrawa Wilisiti ibe'e, i'otarai Gibeona, irugi misa Gezeri.

Faza 6

I'ohe ba Yeruzalema mena'ö dawöla gamabu'ula li Dawido. Fa'amate Usa. Toröi ba nomo Gobedi-Edomo dawöla 

I. 1 Ba ifuli zui i'owuloi Dawido fefu nitutuyu andrö, Iraono Gizeraeli, 30.000.
2 Ba maoso Dawido, awö niha andrö fefu, si fao khönia, lasaŵa Mba'ali ba mado Yuda, ba wangai miyaŵa moroi ba da'ö dawöla Lowalangi andrö, nibe'e börö döi töi Yehowa ngahönö andrö, sidadao yaŵa Kerubi.
3 Ba lahare'ö ba gureta si bohou dawöla Lowalangi andrö, laheta ba nomo Gabinadabi andrö, ba hili; ba ono Gabinadabi, Usa ba Ahio, zolohe kureta.
4 Ba ngai dawöla Lowalangi i'iagö Usa, ba sowaö-waö föna dawöla Gahio.
5 Ba Dawido ba ma'uwu Gizeraeli fefu, ba molaya föna Yehowa, a'oi dölara, ba manunö, lalau kezafi ba dandri ba rebana ba labözi waritia ba aramba.
6 Ba me larugi golayama mbasitö khö Nakhono, ba ira'u dawöla Lowalangi Usa, i'ohe, me lahole'ö ira saŵi andrö.
7 Ba mofönu sibai Yehowa khö Usa ba ibözi ia Lowalangi ba da'ö, me no ira'u dawöla, tobali ba da'ö mate ia, ba ngai dawöla Lowalangi.
8 Ba lö sökhi-sökhi dödö Dawido, me no ira'u manö Usa andrö Yehowa, ba labe'e sa'ae töi naha andrö Weresi Usa [Fondra'u Usa], irugi ma'ökhö andre.
9 Ba ata'u Dawido Yehowa, me luo da'ö, ba imane: He lawisa wolohe khögu dawöla Yehowa andrö?
10 Ba anuzu sa'ae dödö Dawido, i'ohe miyaŵa khönia ba mbanua Dawido andrö dawöla Yehowa, ba ifabe'e'ö yomo khö Gobedi-Edomo, banua Gata.
11 Ba tölu waŵa dawöla Yehowa ba nomo Gobedi-Edomo, banua Gata. Ba ifahowu'ö Gobedi-Edomo andrö ba soroiyomonia fefu Yehowa.

 La'ohe ba Yeruzalema dawöla. Fa'omuso dödöra. Abao dödö Mikhala, me no omuzo dödö Dawido 

II. 12 Ba la'ombakha'ö khö razo Dawido, lamane: No ifahowu'ö Yehowa zi samba omo ndra Obedi-Edomo andrö, awö fefu hadia ia nibaya-bayania, börö dawöla Lowalangi andrö. Ba maoso Dawido, ihalö dawöla Lowalangi andrö ba nomo Gobedi-Edomo, ba i'ohe ba mbanua Dawido andrö,
13 ba owua-wua dödöra, ba mame'e-me'e sumange ia ba da'ö. Ha önö mbeka la'ofanöi sangosa'ö tawöla Yehowa, ba sara nono zaŵi sebua-bua ba sara nono zaŵi nibula ibe'e sumange.
14 Ba molaya Dawido föna Yehowa, a'oi dölania; ba no mobaru baru ba doto tarafali Dawido.
15 Ba la'ohe miyaŵa dawöla Yehowa ira Dawido ba ma'uwu Gizeraeli fefu, no owua-wua dödöra ba laforege lalau dorofe.
16 Ba me la'ohe miyomo ba mbanua Dawido dawöla Yehowa, ba ifaigi Mikhala, ono Zaulo, ba zandrela. Ba me i'ila razo, Dawido, me ifanoka ia föna Yehowa ba me molaya, ba anuzu dödönia ia.
17 Ba la'ohe miyomo dawöla Yehowa ba labe'e ba nahania, baose andrö, nilau Dawido nahania; ba mame'e sumange Dawido föna Yehowa, sumange nitunu ba sumange fangorifi.
18 Ba me no i'o'ozui Dawido wame'e sumange andrö nitunu ba fangorifi, ba ifahowu'ö niha sato, ba döi Yehowa ngahönö;
19 ba ifaosa kue, ba niha satu, ba Ndraono Gizeraeli fefu, ha wa'ato ira, he iramatua, ba he ira alawe, sagörö kue roti ba samba botoboto agu ba sagorö kue nifaruka bua nagu zamösa. Ba mofanö niha sato, isaŵa khöra zamösana.
20 Ba me mangawuli yomo Dawido, ba wamaigi soroiyomonia, ba ifaondragö ia Mikhala, ono Zaulo, imane khönia: Wa'amoadu nilau razo Ndraono Gizeraeli ma'ökhö, me no iheta nukhania ma'ökhö, ba zanehe nono alawe, sawuyu mbanuania, si mane na iheta nukhania niha si lö ngaroro!
21 Ba imane Dawido khö Mikhala: Föna Yehowa molaya ndra'o, Yehowa sanuyu ya'o, föna namau ba föna nga'ötönia fefu, ba wamataro razo ya'odo, razo mbanua Yehowa, Iraono Gizeraeli, ba föna Yehowa edöna famaimai ndra'o.
22 Edönado ide-ide na, moroi andrö, edönado tou sodo uŵa'ö. Ba ba nono alawe andrö, sawuyu andrö, niŵa'öu, ba ena'ö na ya'ira zamosumange ya'o.
23 Ba Mikhala andrö, ono Zaulo, ba si lö ono, irugi wa'amatenia.

Faza 7

Itaru'ö ena'ö nomo khö Yehowa Dawido 

I. 1 Ba samuza ma'ökhö, me no ahono razo ba gödonia — lö'ö sa'ae ameta'uö emali khönia ibe'e Yehowa,
2 fasui manö — ba imane razo khö zama'ele'ö andrö, Natano: Hiza sa, ba nomo eresi so ndra'o, ba nahia dawöla Lowalangi andrö, ba ose tufo!
3 Ba imane Natano khö razo: Ba faoso, ba lau hadia zi so ba dödöu; itolo'ö sa Yehowa.

 Tefatenge Natano khö Dawido, ba wamabu'u khönia fa'asalaŵa si lö aetu 

II. 4 Ba ba zi bongi andrö, ba so niŵa'ö Yehowa khö Natano, imane:
5 Ae khö genonigu Dawido, ba ömane khönia: Da'ö niŵa'ö Yehowa: Hadia, khögu ölau nomo, nahiagu?
6 Ba lö'ö sa urai u'onahia nomo, i'otarai me uheta ba danö Miserayi Ndraono Gizeraeli, irugi ma'ökhö andre — barö nose tufo sa'ae utöröi danö.
7 Götö me utöröi danö, ba Ndraono Gizeraeli, hadia, no urai uŵa'ö zambua li ba zanguhuku Iraono Gizeraeli, ha niha ia, ba niŵa'ögu wokubaloi banuagu andrö, Iraono Gizeraeli, wanguma'ö: Hana wa lö milau khögu gödo eresi?
8 Ba ömane dania khö genonigu Dawido: Da'ö niŵa'ö Yehowa ngahönö: No uhalö ndra'ugö, me kubalo mbiri-biri ndra'ugö, ena'ö razo mbanuagu Iraono Gizeraeli ndra'ugö,
9 no utolo'ö ba ngawalö hadia ia fefu, nilaumö andrö, ba no uhori fönau nemaliu fefu, ba no u'asogö khöu döi, si falaŵalaŵa ba döi wondrege zebua ba guli danö,
10 ba ufonaha mbanuagu Iraono Gizeraeli, ba utanö ba da'ö, ena'ö la'iagö da'ö ba ena'ö lö'ö sa'ae ata'u ira, ba ena'ö lö'ö sa'ae lafakao ira niha si lö sökhi, si mane mege,
11 i'otarai me ufataro zanguhuku andrö, ba mbanuagu Iraono Gizeraeli, ba sahono ira ube'e, utimba nemalira fefu, tobali i'ombakha'ö khöu Yehowa, wa ya'ia zolau omo khöu.
12 Na no irugi baŵau dania, na no öleagö tou ndra'ugö, ba ngai ndra tuau, awena dania uhonogöi fangaliu ma'uwumö andrö, nga'ötöu, ba u'aro'ö wa'asalaŵania.
13 Da'ö dania zolau omo ba döigu ba si lö tebulö dadaoma wa'asalaŵania, ube'e, irugi zi lö aetu.
14 Amania ndra'o ba onogu ia. Ba na mosala ia, ba bözi-bözi ba niha uhalö fanegunia, famözi ba niha ube'e fotu.
15 ba fa'ahakhö dödögu andrö, ba lö uböda khönia, tenga si mane famödagu ya'ia khö razo andrö, fönau.
16 Si lö tebulö fönagu nga'ötöu razo, irugi zi lö aetu: dadaomamö andrö, ba si lö awu'a, götö-götö wa'ara!

 Mangandrö saoha gölö Dawido 

III. 17 Ba dali sibai daroma li andrö, ba gangilata andrö, khö Natano ba wehedenia khö Dawido.
18 Ba möi baose Dawido, mudadao ia föna Yehowa, ba imane: He So'aya, Yehowa! Ha niha ndra'odo, ba ha niha zoroiyomogu fefu, wa no ötolodo, irugi da'e?
19 Ba lö'ö na sa ahono dödöu ba da'ö, ya'ugö So'aya, Yehowa, noa na göi öfabu'u limö ba nga'ötö zawuyumö, si ogötö'ö dania, ba famahaö niha da'ö, ya'ugö So'aya, Yehowa.
20 Ba hadia na niŵa'ö Dawido khöu? Noa sa aboto ba dödöu zawuyumö andre, ya'ugö So'aya, Yehowa!
21 Börö zawuyumö andre ba dali dödöu ba wolaumö da'ö, wa no öfarongogö khö zawuyumö andre zi sökhi si'ai andrö, fefu.
22 Andrö wa sabölö ndra'ugö, ya'ugö So'aya, Yehowa; lö'ö sa si fagölö-gölö khöu ba lö Lowalangi, baerou, dali nirongoma tögi dalingama.
23 Ba heza so ba guli danö soi niha, si fagölö-gölö ba mbanuau Iraono Gizeraeli, si no möi Lowalangi ba wangöhöli ya'ia banuania, ba ba wangebua töinia, ba ba wamatörö khöra sebua andrö, ba sata'u ita, wanimba soi bö'ö, fabaya Lowalangira, föna mbanuania andrö?
24 Ba no öhonogöi banuau mbanuamö Iraono Gizeraeli, si lö tebulö dania, götö-götö wa'ara, ba no tobali Lowalangira ndra'ugö, ya'ugö Yehowa.
25 Ba iya'e, ya'ugö So'aya, Yehowa, ba fatörö gamabu'ula limö andrö, nifobu'umö ba khö zawuyumö andre ba ba nga'ötönia, böi bulö'ö, götö-götö wa'ara, törö niŵa'öu andrö!
26 Ba si lö tebulö dania wa'ebua döimö, götö-götö wa'ara; Yehowa ngahöna, Lowalangi Ndraono Gizeraeli döimö — ba si lö tebulö fönau dania nga'ötö zawuyumö Dawido.
27 Noa sa ömane, ya'ugö Yehowa ngahönö, Lowalangi Ndraono Gizeraeli, no ömane khö zawuyumö andre: Ya'odo zolau omo khöu. Andrö wa isöndra tödönia sawuyumö andre wangandrö andre khöu.
28 Ba lau, ya'ugö So'aya, Yehowa, Lowalangi ndra'ugö ba no si ndruhu daroma limö andrö: me no öfabu'u zi sökhi andrö khö zawuyumö andre,
29 ba ena'ö na öfahowu'ö nga'ötö zawuyumö, ena'ö böi tebulö fönau, irugi zi lö aetu! Noa sa muhede ndra'ugö, ya'ugö So'aya, Yehowa, ba ba wamahowu'ömö andrö, ba nifahowu'ö nga'ötö zawuyumö andre, irugi zi lö aetu!

Faza 8

Abölö Dawido ba wasuwöta ba Ndrawa Wilisiti ba ba Ndraono Moabi ba ba Ndrawa Garamo ba ba Ndraono Gedomo 

I. 1 Ba aefa da'ö, ba ilau ba Ndrawa Wilisiti Dawido, ihöndrögö ira; ifadöni khöra wamatörö andrö, ba mbanua sebua khöra.
2 Ba ilau göi ba Ndraono Moabi ba isu'a ira sinali, ifa'oli tou ba danö, nifama'oli dasa, ba dua-dua ndrohu sinali nibunu ba sandrosandrohu ni'orifi. Ba tobali barö mbawa Dawido Ndraono Moabi, same'e-me'e beo.
3 Ba isuwö na göi razo Zoba, Hadadezeri, ono Rehobo, Dawido, ba lala, me möi ia mamadöni tanö ba ndraso Warati. 41700 zi fakudo ba 20.000 zi lö kudo ifara'u'ö Dawido, banuara andrö, ba ba kudo, ba ahori ifa'eŵa'ö gölu'ölu, ha 100 nga'eu isaigö.
5 Ba me so Ndrawa Garamo, banua Ndramaseko, ba wanolo Hadadezeri andrö, razo Zoba, ba 22.000 ibunu Dawido Dawa Garamo.
6 Ba ifataro gumandru Dawido ba danö Garamo, si tefasui Damaseko, ba tobali barö mbawa Dawido Ndrawa Garamo, same'e-me'e beo ira. Tobali abölö Dawido, fefu gofu heza irugi, ibe'e Yehowa.
7 Ba ihalö göi khönia Dawido mbaluse ana'a andrö, baluse genoni Hadadezeri andrö, ba i'ohe ba Yeruzalema.
8 Ba ebua sibai zahulu razo, Dawido, töla garamba ba mbanua Hadadezeri andrö, ba Deba ba ba Mberota'i.
9 Ba me irongo To'u, razo Hamata, no te'ala zabölö andrö khö Hadadezeri, fefu, ibe'e Dawido,
10 ba ifatenge khö razo Dawido nononia Hadoramo To'u andrö, ba wangowai ya'ia, ba ba wamahowu'ö ya'ia ba wanuwönia Hadadezeri andrö, si no abölö ia — noa sa fasuwö ira göi föna, Do'u Hadadezeri — ifa'ohe'ö khönia gama-gama ana'a ba firö ba töla.
11 Ba da'ö göi, ba i'amoni'ö khö Yehowa Dawido, awö wirö andrö, ba awö gana'a, ni'amoni'önia, nihalönia ba niha andrö fefu, nibe'enia barö mbawania:
12 ba Ndraono Gedomo ba ba Ndraono Moabi ba ba Ndraono Gamoni ba ba Ndrawa Wilisiti ba ba Ndraono Gamaleki, awö gahuluania andrö khö Hadadezeri, ono Rehobo, razo Zoba.
13 Ba ebua döinia ibe'e Dawido, ba me no mangawuli ia, me no te'ala Ndrawa Garamo ibe'e, ba ilau ba Ndraono Gedomo ba ndra'so nasio, 18.000 zi mate.
14 Ba ifataro gumandru ba danö Ndraono Gedomo, ba danöra ma'asagörö, tobali barö mbawa Dawido Ndraono Gedomo ma'afefu. Ba abölö Dawido ibe'e Yehowa, fefu gofu heza irugi.

 Kumandru andrö, nifataro Dawido 

II. 15 Ba no razo ba Ndraono Gizeraeli fefu Dawido, huku satulö ifatörö ba mbanuania fefu.
16 Ba kumandra zabölö, ba Yaobi andrö, ono Zeruya, ba anofula, ba Yosafati, ono Gahiludi.
17 Ba ere, ba Sadoki, ono Gahitubi, ba Abiataro, ono Gahimelekhi; ba Seraya, ba durutuli.
18 Ba högö wazuri, ba Benaya, ono Yehoyada. Ba iraono Dawido, ba ere göi.

Faza 9

Fa'ahakhö dödö Dawido Meriba'ali andrö, ono Yonata 

1 Ba isofu Dawido, imane: Hadia, so na zi tosai nga'ötö Zaulo? Da'uhakhösi tödö ia, börö Yonata.
2 Ba so na genoni Zaulo, Siba döinia, da'ö lafakaoni'ö khö Dawido. Ba imane khönia razo: Hadia, Siba döimö? Ba imane: Sawuyumö.
3 Ba imane razo: Hadia, lö si tosai nga'ötö Zaulo, ena'ö uhakhösi tödö ia fa'ahakhö dödö Lowalangi? Ba imane Siba khö razo: So na nono Yonata sombuyu-mbuyu ahe.
4 Ba imane khönia razo: Heza so ia? Ba imane Siba khö razo: Yomo khö Makhiro andrö, ono Gamieli, ba Lodebara.
5 Ba ifatenge razo, Dawido, ifahalö'ö ba Lodebara, yomo khö Makhiro andrö, ono Gamieli.
6 Ba me irugi Dawido Meriba'ali andrö, ono Yonata, ma'uwu Zaulo, ba ifalögu tou ia, mangalulu. Ba imane Dawido: He Meriba'ali! Ba imane: Ya'odo, sawuyumö.
7 Ba imane khönia Dawido. Böi busi dödöu, uhakhösi tödö sa'ae ndra'ugö, börö namau, Yonata, ba ufuli khöu mbenua duau Saulo, fefu, ba ya'ugö, ba khögu manga-manga'ö, ero ma'ökhö.
8 Ba mangalulu Meriba'ali, ba imane: Ha niha zawuyumö andre, wa no so ba dödöu nasu si mate, ya'odo andre.
9 Ba humede razo khö Ziba andrö, enoni Zaulo, imane khönia: Benua zi samba omo ndra Saulo, ba ube'e khö nono zokhö ya'ugö mege,
10 ba ya'ugö zangahalö khönia ba iraonou ba sawuyumö ba öbasi khönia, ena'ö isöndra mbalazo ono zokhö ya'ugö, önia; ba Meriba'ali, ono zokhö ya'ugö mege, ba khögu manga-manga, ero ma'ökhö. Ba no 15 ndraono Ziba andrö, ono matua, ba 20 zawuyu.
11 Ba imane Siba khö razo: Dali niŵa'ö zokhö ya'o, razo, khö zawuyunia, i'o'ö sibai sawuyumö andre. Ba khö Dawido manga-manga Meriba'ali, si mane ono razo.
12 Ba so nono Meriba'ali, ono matua, Mikha döi. Ba dozi si so yomo khö Ziba, ba no sawuyu Meriba'ali.
13 Ba ba Yeruzalema soso Meriba'ali, me khö razo manga-manga ia, ero ma'ökhö. Ba no sombuyu-mbuyu ahe ia, ahenia ma'adua.

Faza 10

I'o'aya zinenge Dawido razo Ndraono Gamoni 

I. 1 Ba aefa da'ö, ba mate razo Ndraono Gamoni, ba fangalinia razo, ba ononia Hanuno.
2 Ba imane Dawido: Da u'oroma'ö wa'ebua dödögu khö Hanuno andrö, ono Nahasi, si mane fa'ebua dödö namania mege khögu. Ba ifatenge khönia Dawido, ena'ö larara dödö Hanuno enoni Dawido andrö, ba khö namania. Ba me larugi danö Ndraono Gamoni sinenge Dawido,
3 ba lamane satua Ndraono Gamoni khö razora Hanuno: Hadia, faduhu dödöu, wa sumange namau khö Dawido wamatengenia khöu sondrara tödöu? Faya na tenga ba wamauze banua ifatenge khöu genoninia Dawido, ba wamauze ua ba ba wanudugö dania.
4 Ba ifara'u'ö zinenge Dawido Hanuno, tambai ifatöwö'ö gambira ba barura, ba lafalo'ö irege ba daro'ö, ba ifatenge mangawuli ira.
5 Ba me te'ombakha'ö da'ö khö Dawido, ba ifatenge zamaondragö ya'ira — noa sa mu'o'aya sibai ira — imane khöra Dawido: Mi'iagö Yerikho, irege ifuli anau gambimi, ba awena dania mifuli ami.

 Fasuwö ira. Abölö Dawido 

II. 6 Ba me aboto ba dödö Ndraono Gamoni, wa no abao dödö Dawido khöra, ba lafatenge, la'oni Ndrawa Garamo ba Mbeti Rehobo ba Dawa Garamo ba Zoba, 20.000 zabölö, si lö kudo, awö razo Ma'akha ba banua Gisitoba, 12.000.
7 Ba me irongo da'ö Dawido, ba ifatenge Yoabi, awö zabölö fefu, saradadu andrö.
8 Ba so moroi yomo Ndraono Gamoni, la'angenoligö ira fönaföna mbawa göli mbanua, ba Dawa Garamo no mege, banua Zoba ba banua Rehobo ba banua Gisitoba ba banua Ma'akha, ba baero ba mbenua la'iagö.
9 Ba me i'ila Yoabi, faoma dania lalau khönia, he moroi föna, ba he moroi furi, ba ituyu zabölö ba nono matua Ndraono Gizeraeli fefu, ba i'ohe, ba wamaondragö Dawa Garamo andrö.
10 Ba si tosai, sato, ba ibe'e ni'ohe nakhinia Abiza'i, ba wolau ba Ndraono Gamoni.
11 Ba ibe'e li ba da'ö, imane: Na tebai ulaŵa Ndrawa Garamo, ba möi'ö manolo ya'odo; ba na tebai ölaŵa Ndraono Gamoni, ba so ndra'o, ba wanolo ya'ugö.
12 Abe'e'ö dödöu ba ena'ö faoma abe'e ita, ba wangorifi banuada ba banua Lowalangida andrö — ba yamulau zomasi ia Yehowa!
13 Ba ifaondragö Ndrawa Garamo Yoabi, ba wolau khöra, i'ohe zabölö andrö, si fao khönia, ba moloi Ndrawa Garamo ibe'e.
14 Ba me la'ila Iraono Gamoni moloi Ndrawa Garamo andrö, ba moloi göi ira föna Gabiza'i, lawuwu ira miyomo ba mbanua. Ba iböhöli Ndraono Gamoni Yoabi, ifuli ia ba Yeruzalema.
15 Ba me la'ila Dawa Garamo andrö, no te'ala ira labe'e Iraono Gizeraeli, ba la'owuloi ira,
16 ba ifatenge Hadadezeri, ifakaoni'ö Ndrawa Garamo yefo Oifarati. Ba larugi Helami, ba solohe ya'ira, ba Sobakhi, kumandra andrö khö Hadadezeri.
17 Ba me te'ombakha'ö da'ö khö Dawido, ba i'owuloi Ndraono Gizeraeli fefu, ba la'ötö Yoridano ba larugi Helami. Ba lafaondragö Dawido Dawa Garamo, fasöndra khönia.
18 Ba moloi Ndrawa Garamo labe'e Iraono Gizeraeli, ba labunu ira Dawido kudo Ndrawa Garamo, 700, kudo sondröni kureta, ba 40.000 niha nibunu; ba mesokho göi gumandrara Sobakhi, labe'e, ba mate ia ba da'ö.
19 Ba me la'ila razo andrö fefu, si so barö mbawa Hadadezeri, no te'ala ira labe'e Iraono Gizeraeli, ba la'atulö'ö ira ba Ndraono Gizeraeli, möi barö mbawara, ba ata'u sa'ae Ndrawa Garamo, latolo na Ndraono Gamoni.

Faza 11

Mohorö Dawido, ihoröni Mbaseba andrö 

I. 1 Ba döfi furi ö, me baŵa wanuwö razo, ba ifatenge Yoabi Dawido, awö zi so barö mbawania andrö ba Iraono Gizeraeli fefu. Ba lafufu danö Ndraono Gamoni ba lafasui Raba, ba no toröi ba Yeruzalema Dawido.
2 Ba samuza ma'ökhö, me tanö owi, me no maoso Dawido, ba manörö-nörö ia ba dete gödonia; ba i'ila moroi yaŵa ba dete gödo andrö ndra'alawe si mondri. Ba no si sökhi si'ai bawa ndra'alawe andrö.
3 Ba ifatenge Dawido, ifasofu'ö ha niha ndra'alawe andrö. Ba la'ombakha'ö khönia, lamane: Baseba da'ö, ono Geliami, fo'omo Guria andrö, ma'uwu Kheti.
4 Ba ifatenge zinenge Dawido, ifahalö'ö. Ba me so ia, ba orudu khönia Dawido, ba ifuli mondri, iheta khönia zi ra'iö andrö. Ba ifuli ia khöra.
5 Ba no abeto galawe andrö. Ba ifatenge khö Dawido, imane khönia: No abeto ndra'odo.

 Ifabunu'ö Guria, fo'omo galawe andrö 

II. 6 Ba ifatenge khö Yoabi Dawido, imane: Fatenge khögu Guria andrö, ma'uwu Kheti. Ba ifatenge khö Dawido Guria.
7 Ba me irugi yomo khö Dawido Uria, ba isofu khönia Dawido, na lö hadia ia khö Yoabi ba he ba zato ba he wisa wasuwöta andrö.
8 Ba imane na khönia Dawido: Ae mitou khömi ba sasai gaheu. Ba me möi tou Guria, me iröi gödo, ba la'ohe khönia, moroi furinia, mbuala razo.
9 Ba ilau mörö Uria, ba zinga mbawandruhö ba gödo, awö genoni zokhö ya'ia fefu, lö möi ia mitou khöra.
10 Ba me lamane khö Dawido: Lö si möi mitou khöra Guria, ba imane khönia Dawido: ö'otarai wekoli a'i, ba hana wa lö möi'ö mitou khömi?
11 Ba imane Uria khö Dawido: Ba nose soso dawöla andrö, ba Iraono Gizeraeli, ba ma'uwu Yuda, ba ba danö tou mörö-mörö zolohe ya'o andrö, Yoabi, ba banua zokhö ya'o, ba hadia, ba nomogu möi ndra'o, ba wemanga ba ba wamadu hadia ia ba ba wanalagui fo'omogu? Faya wa no sauri Yehowa ba faya wa sauri ndra'ugö, na ulau zi manö!
12 Ba imane Dawido khö Guria: Ba lau, ba iagö da'e bongi, ba mahemolu, ba ufofanö ndra'ugö. Ba i'iagö Yeruzalema Uria, me luo da'ö.
13 Ba mahemolu ö, ba ifakaoni'ö ia Dawido, ba wemanga khönia ba ba wamadu agu, ba ibusi agu. Ba me bongi, ba möi ia baero, ba wemörö, awö genoni zokhö ya'ia; ba lö'ö sa möi ia mitou ba nomonia.
14 Ba mahemolu ö, ba ifazökhi zura Dawido, khö Yoabi, ifa'ohe'ö khönia khö Guria.
15 Imane ba zura andrö: Tanö föna, ba zabe'e fasöndrata mibe'e Guria, ba miwuwu ami furinia, ena'ö mate ia ba wasöndrata andrö.
16 Ba ba ni'ilania so zabölö ibe'e Guria Yoabi, ba wama'u'ura banua andrö.
17 Ba me so moroi yomo mbanua da'ö, ba wolau khö Yoabi, ba so zi mate ösa, sabölö, banua Dawido. Ba mate göi Guria andrö, ma'uwu Kheti.

 Te'ombakha'ö khö Dawido wa'amate Guria, ba ihalö Mbaseba andrö 

III. 18 Ba ifatenge Yoabi, ifa'ombakha'ögö khö Dawido he wisa wasöndrata andrö fefu;
19 imane sa'ae khö zinenge andrö: Na no ahori ö'ombakha'ö khö razo he wisa wasöndrata andrö fefu,
20 ba na mofönu razo, na imane: Hana wa no mihatö'ö ami ba mbanua, ba wasöndrata andrö? Hadia, lö mi'ila, wa moroi yaŵa ba göli lafana ami?
21 Ha niha mege zamunu Abimelekhi andrö, ono Yerubi-Mba'ali? Hadia, tenga ira alawe zanibo tou, ba högönia, kara gisa wakhe, moroi ba göli, ba Debesi, si mate ia? Hana wa no mihatö'ö ami ba göli? — ba ömane: Enoniu Uria andrö, ma'uwu Kheti, ba no mate göi!
22 Ba möi zinenge andrö, ba me irugi, ba i'ombakha'ö khö Dawido fefu niŵa'ö Yoabi khönia, he wisa wasöndrata andrö fefu. Ba mofönu Dawido khö Yoabi, ba imane khö zinenge andrö: Ba hana wa mihatö'ö ami ba mbanua, ba wasöndrata andrö? Hadia, lö mi'ila, wa moroi yaŵa ba göli lafana ami? Ha niha mege zamunu Abimelekhi andrö, ono Yerubi-Mba'ali? Hadia, tenga ira alawe zanibo tou, ba högönia, kara gisa wakhe, moroi ba göli, ba Debesi, si mate ia? Hana wa no mihatö'ö ami ba göli?
23 Ba imane sinenge andrö khö Dawido! No abölö ira moroi khöma, no lafaondragö ndra'aga, larugi si tou mbenua, ba andrö matimba ira, irugi ba mbawa göli.
24 Ba lafana moroi yaŵa ba göli genonimö si fafana andrö, ba mate genoni razo, mato feleŵalu, ba mate göi genonimö Uria andrö, ma'uwu Kheti.
25 Ba imane Dawido khö zinenge andrö: ömane khö Yoabi: Böi busi dödöu da'ö, si'öli andrö sa, ba ma'ökhö da'e ba mahemolu da'ö i'a; abölögö lau ba mbanua andrö ba dudugö! — abe'e'ö dödönia.
26 Ba me irongo fo'omo Guria andrö, no mate wo'omonia Uria, ba i'e'esi ngambatönia andrö.
27 Ba me no ahöwö mbaŵa wa'abu dödö andrö, ba ifatenge Dawido, ifahalö'ö ia ba gödonia, ba tobali fo'omonia, ba mo'ono ia, ono matua.

Faza 12

Itegu Dawido Natano, niŵa'ö Yehowa khönia. Fangesa dödö Dawido 

I. 1 Ba lö omasi Yehowa nilau Dawido, ba ifatenge khö Dawido Natano andrö, sama'ele'ö. Ba möi yomo khönia da'ö, ba imane khönia: So niha föna, darua, ha sambua mbanuara, so'ana'a zi samösa, ba si numana zi samösa.
2 Ba khö zo'ana'a andrö, ba oya sibai mbiri-biri ba saŵi,
3 ba ba zi numana andrö, ba lö hadia ia, ha si'ai sara nono mbiri-biri, ni'ölinia ba ni'e'ebuania, ebua ia khönia, si faedo ononia. I'a wöfö gönia ba i'amadugö mako khönia, ba gahetania mörö ba timba nono alawe khönia.
4 Ba so dome zo'ana'a andrö, ba alimagö khönia, ihalö zageu mbiri-birinia ba ma saŵinia, ba wame'e ö domenia andrö, si no möi khönia, ba ihalö nono mbiri-biri zi numana andrö ba ibe'e ö domenia.
5 Ba mofönu sibai Dawido ba niha andrö, ba imane khö Natano: Ba wa'aduhu wa'auri Yehowa, niha andrö, solau da'ö, ba nibunu,
6 ba ono mbiri-biri andrö, ba mewitu i'ali, me no ilau da'ö ba me lö fa'ahakhö dödönia!
7 Ba imane Natano khö Dawido: Ya'ugö niha andrö! Da'ö niŵa'ö Yehowa, Lowalangi Ndraono Gizeraeli: No ya'odo zamayoini razo Ndraono Gizeraeli ya'ugö ba no ya'odo zangefa'ö ya'ugö ba danga Zaulo,
8 ba no ube'e khöu gödo zokhö ya'ugö mege, ba ira alawe zokhö ya'ugö, ba no ube'e khöu, nitalagui; ba ma'uwu Gizeraeli ba ma'uwu Yuda, ba no ube'e barö mbawau, ba na ambö na da'ö ena'ö, ba unönö na wame'e khöu, hadia ia na.
9 Ba hana wa ö'ositengagö li Yehowa ba hana wa ölau zi fatuwu khönia? Uria andrö, ma'uwu Kheti, ba no öbunu si'öli, ba fo'omonia ba no öhalö dongau, ba ya'ia, ba no öbunu si'öli Ndraono Gamoni.
10 Ba böi sa'ae yamuböhöli zi samba omo ya'ami si'oli, götö-götö wa'ara, fotu, me no lö ba dödöu ya'o, ba me no öhalö dongau wo'omo Guria andrö, ma'uwu Kheti!
11 Imane Yehowa: Moroi yomo khöu u'asogö wamakao ya'ugö, ba uhalö ngambatöu, ba zanehe ndra'ugö, ba ube'e ba danga niha bö'ö, ena'ö orudu ia khöra, ba zi moluo.
12 Ya'ugö, ba no ba zi tobini ölau da'ö, ba ya'odo, ba ba zanehe Ndraono Gizeraeli fefu ba ba zi moluo ulau niŵa'ögu andre!
13 Ba imane Dawido khö Natano: Horögu da'ö khö Yehowa. — Ba itema li Dawido Natano, imane: Ba noa göi i'efa'ö khöu horöu Yehowa; lö mate ndra'ugö.
14 Ba me no ö'o'aya Yehowa ba nilaumö andrö, ba si mate nono andrö, si no tumbu khöu.

 Mate nono Mbaseba andrö ba he wisa Dawido ba da'ö. Fa'atumbu Zelomo 

II. 15 Ba mangawuli khöra Natano. Ba ibözi nono andrö Yehowa, ono wo'omo Guria andrö khö Dawido, ba mofökhö.
16 Ba i'angaröfi li Lowalangi Dawido ba nono andrö, ba mamoni ba gö ia ba möi ia si bakha, ba tou ba zalo manö so ia, sara wongi.
17 Ba möi khönia zatua baomonia, ba wangandrö khönia, ena'ö maoso ia, ba lö i'o'ö ba lö manga ia awöra.
18 Ba önö bongi, ba mate nono andrö. Ba ata'u genoni Dawido andrö, la'ombakha'ö khönia, wa no mate nono andrö, lamane dödöra: Lö'ö sa ifondrondrongo khöda, me auri na nono, me humede ita khönia, ba he tawisa wangombakha khönia: No mate nono, ma dania ilau hadia ia.
19 Ba i'ila Dawido, me fangöngö-ngöngö genoninia andrö; ba da'ö aboto ba dödönia, wa no mate nono. Ba imane Dawido ba genoninia andrö: Hadia, no mate nono? Ba lamane: Noa.
20 Ba maoso Dawido, isasai mbawania, ibayoini ia fanikha ba ifohani ia. Ba möi ia ba nose Yehowa mangalulu ia, ba ifuli ia ba nomonia mangandrö gö; ba me no lahalö gönia, ba manga ia.
21 Ba lasofu khönia enoninia andrö, lamane: He wisa wolaumö andrö, ba khö nono andrö? Me auri ia na, ba mamoni ba gö ndra'ugö, ba mege-ege'ö — ba iada'e, me no mate nono, ba maoso ndra'ugö ba manga'ö!
22 Ba imane: Fatua auri na nono, ba mamoni ba gö ndra'o ba mege-egedo, me no umane dödögu: Ha zangila, ma dania ahakhö dödö Lowalangi, fa böi mate nono andrö.
23 Ba iada'e, me no mate ia, ba hadia, wa mamoni ba gö ndra'o? Hadia, u'ila u'orifi? Möido sa khönia dania, ba lö'ö sa ifuli ia khögu.
24 Ba me no irara dödö wo'omonia Baseba andro Dawido, ba möi ia si bakha khönia, orudu ia khönia. Ba mo'ono ia, ono matua. Ba Selomo ibe'e töi nono andrö Dawido; ba i'omasi'ö Yehowa nono andrö.
25 Ba ibe'e rorogöfö Natano, sama'ele'ö andrö, Dawido, ba ibe'e töinia Yedidiya (omasiö Yehowa) Natano, börö Yehowa.

 Atu'a Dawido ba Raba andrö 

III. 26 Ba isuŵosuwö Raba, banua Ndraono Gamoni, Yoabi, ba atu'a ia ba mbanua nidanö andrö.
27 Ba ifatenge zinenge khö Dawido Yoabi, imane khönia: No usuwö Raba ba no atu'a ndra'o ba mbanua nidanö andrö —
28 ba owuloi zi tosai sabölö, ba suwö mbanua andrö, ba ya atu'a ndra'ugö, fa böi ya'o zatu'a ba mbanua ba fa böi töigu nitötöi, na lafatunö.
29 Ba i'owuloi khönia zabölö fefu Dawido, ba lasaŵa Raba, lasuwö, ba atu'a ira.
30 Ba ihalö zaembu ba högö [nadu] Milikomo, 49 kilo [ana'a] wa'abua, si so mani-mani, sambua, sebua sibai böli. Ba i'anaembu Dawido, ba ebua sibai la'ohe misa, sahulu ira ba mbanua andrö.
31 Ba la'ohe göi niha andrö, si so ba mbanua, ba ifataro sogaragazini eu ba samaku tanö ba solau eu ba samazökhi kara tembo. Ba si manö göi wolaunia ba mbanua Ndraono Gamoni bö'ö, fefu. Ba mangawuli ba Yeruzalema Dawido, awö zato fefu.

Faza 13

Ihoröni Damara andrö Amoni 

I. 1 Ba so nakhi Gabisalomi ono Dawido, ono alawe si sökhi si'ai bawa, Tamara döi. Ba tobali omasi Gamoni, ono Dawido Damara andrö.
2 Ba tobali abu sibai dödö Gamoni, irege mofökhö ia, börö nakhinia Tamara andrö. Ono alawe Damara, ba lö isöndra lala Amoni, ba wa'orudu khönia.
3 Ba so zi fahuwu khö Gamoni, Yonadabi döi, ono ga'a Dawido, Simea; ba no niha sonekhe sibai Yonadabi andrö.
4 Ba imane da'ö khö Gamoni: Hana wa ariri ma'ökhö ndra'ugö, ono razo? Hadia, lö ö'ombakha'ö khögu? Ba imane khönia Amoni: Omasido Damara, akhi nakhigu Abisalomi.
5 Ba imane khönia Yonadabi: Ae mörö, ö'osofökhö ndra'ugö, ba na so namau, ba wamaigi ya'ugö, ba ömane khönia: Ena'ö na möi ba da'e nakhigu Tamara, ba wame'e gögöe ma'ifu! Na i'asiwai gö ba zanehe ndra'o, na i'ila hörögu, ba u'a zoroi ba dangania.
6 Ba möi mörö Gamoni i'osofökhö ia. Ba me so razo, ba wamaigi ya'ia, ba imane Amoni khö razo: Ena'ö na möi ba da'e nakhigu Tamara, ba wogore kue, dua görö, ba zanehe ndra'o, ena'ö u'a zoroi ba dangania!
7 Ba ifatenge Dawido, ba nomonia, khö Damara, imane khönia: Ae ba nomo ga'au Amoni ba halö gönia.
8 Ba möi ba nomo ga'ania Amoni Damara, me mörö-mörö Gamoni. Ihalö gomböila roti, iferafera, ifazökhi, ba zanehe ia, ba igore kue andrö.
9 Ba humede ia ba zangai halöŵö ba itou'ö tou föna Gamoni kue andrö. Ba lö edöna manga Gamoni. Imane sa: Dozi ndramöi baulu.
10 Ba dozi ira, ba möi baulu. Ba imane Amoni khö Damara: Ohe si bakha sibai gö andrö, ba u'a ba dangau. Ba ihalö kue andrö Tamara, i'ohe khö ga'ania Amoni si bakha sibai.
11 Ba me i'oro'ö khönia, ba ira'u ia, imane khönia: Förö ba ngaigu, akhi!
12 Ba imane khönia: Böi ga'a, böi höwö ndra'odo, tenga si manö wolau ba Ndraono Gizeraeli: böi fazökhi horö si manö!
13 Heza sa u'ohe wa'ailagu andrö? Ba tobali awö zebua horö ndra'ugö, ba Ndraono Gizeraeli, ena'ö: sökhi na öŵa'ö khö razo, lö zi lö ilulu ndra'o khöu!
14 Ba lö edöna ifondrondrongo linia, ilangögö manö, ihöwö, orudu ia khönia.
15 Ba aefa da'ö, ba anuzu sibai dödö Gamoni ia; abölö sa'ae wa'anuzu dödönia khönia, moroi ba wa'omasinia ia mege. Ba imane khönia Amoni: Faoso, labu'ögö!
16 Ba imane khönia: Böi ga'a! Na öfofanö ndra'o, ba ebua horö da'ö, moroi ba nilaumö khögu mege! Ba lö ifondrondrongo khönia,
17 humede sa'ae ia khö nono matua andrö, ngoni-ngoninia, imane: Ohe tou baewali da'e khögu, ba lazi mbawandruhö furinia!
18 Ba baru si so ta'io mbarunia — si manö sa mbaru nono razo alawe, i'otarai föna sa'ae, götö wa ono alawe ira —. Ba me no i'ohe tou Damara baewali ngoni-ngoni Gamoni andrö ba me no ilazi mbawandruhö furinia, ba ilau nawu ba högönia,
19 Tamara, ba ire'a mbarunia andrö, si so ta'io, ba itufa tanga högönia, ba mofanö, mu'ira-ira.
20 Ba imane khönia ga'ania Abisalomi: Hadia, no orudu khöu ga'au Amoni? Ba böi hede-hede, ya'ugö akhigu — no ga'au ia! Böi busi dödöu da'ö! Ba i'iagö yomo khö ga'ania Abisalomi Tamara, sabu tödö.
21 Ba me irongo da'ö fefu Dawido, ba mofönu sibai ia, ba lö edöna ia ibusi dödö Gamoni, me no omasi ia Gamoni, me no si a'a nononia.
22 Ba lö fahede Gabisalomi khö Gamoni, sambua li lö'ö, he si lö sökhi, ba he si sökhi; noa sa abao sibai dödö Gabisalomi khö Gamoni, me no ihöwö nakhinia Tamara andrö.

 Ilau mbalö Abisalomi ba moloi ia, isaŵa Gesuri 

II. 23 Ba mendrua fakhe aefa da'ö, ba samuza ma'ökhö, ba moguti bu mbiri-biri Gabisalomi, ba Mba'ali Hasora, ba nola mado Geferayi; ba ikaoni ba da'ö nono razo fefu Abisalomi.
24 Ba möi khö razo göi Gabisalomi, imane: ö'ila, moguti bu mbiri-biri zawuyumö, ena'ö na möi göi razo, awö genoninia!
25 Ba imane razo khö Gabisalomi: Böi, onogu! Böi ahori möi ndra'aga, fa böi möiga noro dödöu! Ba iforege khönia, ba lö edöna möi razo, ifofanö ia.
26 Ba imane Abisalomi: Ba na lö möi'ö, ba hana na ga'agu Amoni zi möi awöma. Ba imane razo: Hana wa ya'ia zi möi awöu?
27 Ba me iforege wangandrö, ba ifatenge awönia Gamoni ba ono razo fefu. Ba ifodiwo ira Abisalomi, si mane na ibe'e gö niha razo.
28 Ba ibe'e li ba zangai halöŵö khönia Abisalomi, imane: Na no mabu agu ma'ifu Gamoni, ba na umane khömi: Mi'ö'ötö Gamoni! Ba mibunu ia! Böi mi'abusi tödö: ya'odo sa zanguma'ö khömi — mi'abe'e'ö dödömi, ya sabölö ami!
29 Ba la'o'ö da'ö sangai halöwö khö Gabisalomi, ba khö Gamoni, dali niŵa'ö Gabisalomi. Ba maoso nono razo fefu, möi ira yaŵa ba hulu kudo kalide khöra ba moloi ira.
30 Ba me so ba lala na ira, ba no irongo duria da'ö Dawido, no lamane khönia: No ahori ibunu nono razo Abisalomi, samösa lö si tosai!
31 Ba maoso razo, isika nukhania, ba ifadölö tou ia ba danö; ba lasika göi nukhara enoninia fefu, si so ba ngainia.
32 Ba humede Yonadabi andrö, ono ga'a Dawido Simea, imane: Böi faduhu dödöu, ya'ugö sokhö ya'o, wa no ahori labunu nono matua andrö, ono razo: ha Amoni zi mate, noa sa oroma wa'abao mbawa Gabisalomi, i'otarai luo, me ihöwö Damara Amoni.
33 Ba böi yamuŵa'ö tödönia sokhö ya'o, razo, no ahori mate nono razo — ha sa Amoni zi mate.
34 Ba moloi Gabisalomi. Ba me ifakhölö ia enoni andrö, sanaro, ba i'ila, ato niha si otarai moroi yaŵa ba hili, ba lala ba Horona'i. Ba so zanaro andrö, i'ombakha'ö khö razo, imane: No u'ila niha moroi yaŵa ba hili ba lala ba Horona'i.
35 Ba imane Yonadabi khö razo: Hiza, so nono razo: itörö niŵa'ö zawuyumö.
36 Ba me aefa sibai iŵa'ö da'ö, ba larugi sa'ae ono razo ba mege-ege. Ba mege-ege sibai göi razo ba enoninia andrö fefu.
37 Ba lö mamalö-malö wa'abu dödö razo khö nononia andrö. Ba no moloi Gabisalomi, isaŵa Dalamai andrö, ono Gamihudi, razo Gesuri.
38 Ba medölu fakhe ia ba da'ö.
39 Ba humulu dödö razo, ena'ö falukha ia khö Gabisalomi; noa sa irara dödönia ba wa'amate Gamoni.

Faza 14

I'andrö aefa horö Gabisalomi khö Dawido ira alawe banua Dekoa, nifarou Yoabi 

I. 1 Ba me aboto ba dödö Yoabi, ono Zeruya, lö aefa dödö razo khö Gabisalomi,
2 ba ifatenge ba Dekoa Yoabi, ifakaoni'ö ndra'alawe satua-tua ba da'ö, ba imane khönia: Osabu tödö ndra'ugö, nukha ba wange'esi onukha, ena'ö hulö zange'esi si mate ndra'ugö, si no arara.
3 Ba ae yomo khö razo, ba ömane khönia: — Ba ibe'e li khönia Yoabi, hadia niŵa'önia.
4 Ba möi yomo khö razo ndra'alawe andrö, banua Dekoa, ifalögu tou ia ba zalo, mangalulu, ba imane: Tolodo, ya'ugö razo, tolodo!
5 Ba imane khönia razo: Hadia zabu dödöu? Ba imane: Alai ndra'o! lakha mbanua ndra'odo, fo'omogu, ba no mate.
6 Ba dombua mege nono matua khö zawuyumö, ba fasoso ira ba nowi, ba lö sanenaŵa, ba ibözi dalifusönia si samösa, ibunu.
7 Ba maoso udu zawuyumö dalifusö fefu, lamane: Be'e baero zange'e andrö, samunu talifusönia, ena'ö mabunu ia, balö noso dalifusönia andrö, nibununia, ena'ö ma'etu'ö nga'ötö! Tobali labunu mbo andrö, si tosai na khögu, ena'ö lö lasaigö khö ngambatögu döi ba he nga'ötö, ba guli danö.
8 Ba imane razo ba ndra'alawe andrö: Fuli'ö ba khömi, da'ube'e li, ba huhuomö andrö.
9 Ba imane ira alawe andrö, banua Dekoa, khö razo: Ya ba hulugu so horö andrö, ya'ugö sokhö ya'o, razo, ba ba hulu zi samba omo ndra amagu, ba ya si lö horö razo, awö dadaomania andrö!
10 Ba imane razo: Ohe khögu zanguma'ö khöu da'ö no mege — ba lö'ö sa'ae ibabaya ndra'ugö ube'e.
11 Ba imane: Ena'ö na itörö tödö razo Lowalanginia Yehowa, fa böi sa'ae itohugö wamakiko solau balö andrö, ba fa böi ibunu nonogu andrö! Ba imane razo: Faya wa no sauri Yehowa na sara mbu nonou atoru ba danö!
12 Ba imane ira alawe andrö: Ena'ö na tola iŵa'ö na zambua li khö zokhö ya'o razo, sawuyumö andre! Ba imane: ŵa'ö!
13 Ba imane ira alawe andrö: Hana wa si manö dödöu ba mbanua Lowalangi andrö — ba wangetu'ö razo da'ö, ba hukunia i'etu'ö, wa lö ifakaoni'ö mangawuli nitibo'önia andrö razo?
14 Si mate sa ita, ba no timba nidanö ita, niduwagö ba danö, si tebai lafuli lahalö ba lö'ö sa i'etu'ö Lowalangi noso zangerangera, he iwisa wangai mangawuli khönia si no mutibo'ö.
15 Ba hiza, fe'amöigu ba da'e, ba wanguma'ö da'ö khö zokhö ya'o, razo, ba me no lafeta'u ndra'o sato; ba no imane dödönia sawuyumö andre: Ba da'uŵa'ö khö razo, ma atö i'o'ö razo zomasi zawuyunia.
16 Ifondrondrongo sa ligu razo, ba wangefa'ö sawuyunia ba danga niha andrö, sangalui fangohori ya'aga onogu andrö, ba mbanua Lowalangi andrö.
17 Andrö wa no imane dödönia sawuyumö andre: Fondrara dödögu dania daroma li zokhö ya'o, razo, me no timba mala'ika Lowalangi zokhö ya'o, razo, faoma ifondrondrongo, he si sökhi, ba he si lö sökhi — ba yamutolo'ö Lowalangiu Yehowa!

 I'o'ö khönia Dawido ba itehe khö Gabisalomi wangawuli. Fa'asökhi mboto Gabisalomi. Iraononia 

II. 18 Ba humede razo, imane ba ndra'alawe andrö: Ba böi bini'ö khögu hadia ia nisofugu khöu! Ba imane ira alawe andrö: Yamuhede manö zokhö ya'o, razo.
19 Ba imane Dawido: Hadia, tenga Yoabi zamarou ya'ugö, ba da'ö fefu? Ba imane ira alawe andrö: Ba wa'aduhu wa'aurimö, ya'ugö sokhö ya'o, razo, ya'ia. Tebai tahole'ö ita ba niŵa'ö zokhö ya'o, razo, fefu, he ba gambölö, ba he ba gabera: ya'ia sa, enonimö Yoabi zanguma'ö khögu, ya'ia zamowawa sawuyumö, ba niŵa'ö andrö, fefu.
20 Ba wamini'ö si duhu, andrö wa no imanö enoniu Yoabi: ba no timba mala'ika Lowalangi zokhö ya'o, ba wa'atua-tua andrö, no ahori isöndra hadia ia, ba guli danö.
21 Ba imane razo khö Yoabi: Ba hiza, ba u'o'ö da'ö: ba ae'e sa'ae ba halö mangawuli nono matua andrö, Abisalomi!
22 Ba ifalögu tou ia ba zalo Yoabi, mangalulu, ba ifahowu'ö razo. Ba imane Yoabi: Ma'ökhö aboto ba dödö zawuyumö, wa no sebua tödö khögu zokhö ya'o, razo, me no ifondrondrongo razo wangandrö zawuyunia!
23 Ba maoso Yoabi, möi ia ba Gesuri ba i'ohe mangawuli ba Yeruzalema Gabisalomi.
24 Ba imane razo: Hana na ifuli ia ba khöra, ba böi yamu'oroma'ö ia khögu! Ba isaŵa nomonia Abisalomi, ba lö i'oroma'ö ia khö razo.
25 Ba ba Ndraono Gizeraeli fefu, ba lö famaedo wa'asökhi mboto Gabisalomi, ba lö nisuno si mane ya'ia: i'otarai narö kahe, numalö ba galizuzu, ba lö hadia ia zinegu.
26 Ba na ifaguti'ö mbunia — ero röfi ifaguti'ö; me abölö abua khönia, andrö ifaguti'ö — ba 200 zekeli (rufia) wa'abuania, ba zaga razo.
27 Ba tölu zi tumbu khö Gabisalomi ono matua, ba sambua nono alawe, Tamara döi; ba ono alawe si sökhi bawa da'ö.

 Itolo ia Yoabi, ba wangondrasi razo 

III. 28 Ba mendrua fakhe wa'ara i'iagö Yeruzalema Abisalomi, lö i'oroma'ö ia khö razo.
29 Ba aefa da'ö, ba ifatenge khö Yoabi Abisalomi, ena'ö ifalukha'ö ia khö razo; ba lö edöna möi khönia Yoabi. Ba ifuli ifatenge, ba te khönia möi ia.
30 Ba imane ba zangai halöŵö khönia: Hiza, so nowi Yoabi ba ngai khögu ba so gandru: mi'ae mitunu! Ba latunu zinanö andrö sangai halöŵö khö Gabisalomi.
31 Ba maoso Yoabi, möi ia yomo khö Gabisalomi, imane khönia: Hana wa no latunu zinanö khögu sangai halöŵö andrö khöu?
32 Ba imane Abisalomi khö Yoabi: Ba no ufatenge khöu, ba no umane: Ae khögu, ena'ö ufatenge ndra'ugö khö razo, ba wanofu khönia: Hadia wa no ufuli ndra'o moroi ba Gesuri? Omasido lö tebulödo ba da'ö — ba iya'e, ba möido sa mangoroma'ö ya'odo khö razo: na so horögu, ba yamubunu ndra'o!
33 Ba möi khö razo Yoabi, i'ombakha'ö khönia. Ba ifahede'ö khö Gabisalomi. Ba i'ondrasi razo Abisalomi, ifalögu tou ia ba zalo, föna razo; ba fa'ago bawa razo khö Gabisalomi.

Faza 15

Mangai tödö niha sato Gabisalomi 

I. 1 Ba aefa da'ö, ba i'öli khönia gureta, awö kudo, Abisalomi, ba lima wulu ihalö khönia niha si fao-fao khönia [fazurinia]
2 Ba na mahemolu mbanua, ba ba zinga lala fönaföna mbawa göli i'iagö Abisalomi, ba na so zi so huhuo, ha niha, ni'ohenia khö razo ena'ö, ba wamatunö, ba humede khönia Gabisalomi, imane khönia: Ha banua ndra'ugö? Ba na imane: Ma'uwu Gizeraeli zawuyumö andre!
3 Ba imane Abisalomi: Si sökhi huhuomö ba si duhu, ba lö'ö sa khö razo samondrongo khöu.
4 Ba imane na Abisalomi: Alai ndra'o! Ena'ö na ya'o nifataro sanguhuku ba danö, ba ena'ö khögu möi na so zi so famadöni, ba ma huhuo, ba ena'ö ube'e ba lala huhuonia!
5 Ba na so zangondrasi ya'ia, ba wangalulu khönia, ba ira'u danga, fa'ago bawa ia khönia.
6 Si manö-manö Gabisalomi ba Ndraono Gizeraeli fefu, sangandrö famatunö huhuo khö razo ba tobali mangai tödö Ndraono Gizeraeli ia.

 Ilaŵa namania 

II. 7 Ba mendröfa fakhe, ba imane Abisalomi khö razo: Hadia na möido ba Heberona, ba wanörö amabu'ula ligu andrö, nifabu'ugu khö Yehowa?
8 No imane wamabu'u khö Yehowa sawuyumö, me sodo ba Gesuri, ba danö Ndrawa Garamo: Na si ndruhu i'ohe mangawuli ndra'o ba Yeruzalema Yehowa, ba ufosumange Yehowa.
9 Ba imane khönia razo: Ba ae'e, böi busi dödöu! Ba mofanö sa'ae ia ba Heberona.
10 Ba no ifatenge zinenge Abisalomi, ba mado Ndraono Gizeraeli fefu, no imane: Na mirongo li dorofe, ba mimane: No tobali razo Gabisalomi, ba Heberona!
11 Ba 200 zi fao khö Gabisalomi niha, moroi ba Yeruzalema, niŵa'önia; möi manö, lö famaudu dödö, lö nirongora hadia ia.
12 Ba ifatenge göi Abisalomi, barö wame'enia sumange andrö, ifakaoni'ö Gahitofeli andrö, banua Gilo, anofula Dawido, ba mbanuara Gilo. Ba itugu abölö wolaŵa andrö, tedou-dou wa'ato nawö Gabisalomi, niha sato.

 Moloi Dawido, iröi Yeruzalema. Fao khönia Gita'i 

III. 13 Ba so zi möi khö Dawido, sangombakha khönia, lamane: Dozi la'omasi'ö Gabisalomi Iraono Gizeraeli!
14 Ba imane Dawido ba genoninia andrö fefu, si so khönia ba da'ö, ba Yeruzalema: Talabu, moloi ita! lö'ö sa fangorifida, ibe'e Abisalomi: mita'i-ta'i, mofanö ita, fa böi ihawui manö ita, lö mudöna-döna, ba fa böi ifatörö khöda wamakiko, wangö'ötö manö tou banuada andre!
15 Ba lamane enoni razo andrö khönia: Balazi manö dödö zokhö ya'aga, razo — noa sa sawuyumö ndra'aga!
16 Ba mofanö razo ba latete ia si samba omo ya'ira; ba dafulu iröi furi dongania ba döi razo, awö nomo.
17 Ba mofanö razo, ba latete ia enoninia andrö fefu. Ba ba mbalö mbanua, ba labadugö ira,
18 labe'e sowaö-waö zato fefu, awö wazuri andrö, fefu; ba mowaö-waö göi nawö Gita'i andrö, banua Gata, fefu, 600 ira, ni'ohenia moroi ba Gata.
19 Ba imane razo khö Gita'i andrö, banua Gata: Hana wa fao göi ndra'ugö khöma? Fuli'ö ba iagö awö razo: niha bö'ö sa atö ndra'ugö, ba noa na nitibo'ö mbanuami.
20 Menewi so ndra'ugö, ba hadia, ba ma'ökhö uŵa'ö khöu wefao khöma, ba lala elungua, na mofanö ndra'o, sate urugi? Fuli'ö ba ohe mbanuami andrö; falukha'ö dania wa'ebua dödö ba fa lö faröi khö Yehowa!
21 Ba imane Ita'i khö razo: Ba wa'aduhu wa'auri Yehowa ba ba wa'aduhu wa'auri zokhö ya'o, razo: ba zi so zokhö ya'o, razo — he ba wa'amate ba he ba wa'auri — ba da'ö göi so genonimö andre!
22 Ba imane Dawido khö Gita'i: Ba lau, ba owaö-waö! Ba itörö Ita'i andrö, banua Gata, ba awönia fefu, ba iraono fefu, si fao khönia.
23 Ba mege-ege sibai niha ba danö, fefu, me latörö sato. Ba ba mbewe Gendrona so razo, me latörö ia sato fefu, ba lala ba zai andrö, ba danö si mate.

 Ifa'ohe'ö mangawuli dawöla Lowalangi Dawido, awö gere 

IV. 24 Ba so göi ba da'ö ndra Sadoki Abiataro ba ono Lewi fefu, sangosa'ö tawöla zura goroisa andrö, khö Lowalangi; ba latou'ö tou dawöla Lowalangi, irege no ahori latörö sato, moroi yomo ba mbanua.
25 Ba imane razo khö Zadoki: Fuli miyomo dawöla Lowalangi: na ahakhö dödö Yehowa ndra'odo, ba i'ohe mangawuli ndra'o, ba ifa'ila'ö ia khögu, fabaya nahiania andrö.
26 Ba na iŵa'ö tödönia: Lö omasido ndra'ugö — ba ya'e ndra'odo, yamulau khögu nilau dödönia.
27 Ba imane razo khö gere sebua andrö, Sadoki: Fuli'ö miyomo ba mbanua, böi busi dödöu, ba ya fao khömi nonou, Ahimasi, ba Yonata, ono Gabiataro — onomi andrö, si dombua.
28 Hiza, ubase'ö ba zinga götöna andrö, ba danö si mate, irege mifatenge, irege urongo he wisa.
29 Ba la'ohe mangawuli ba Yeruzalema dawöla Lowalangi ira Sadoki Abiataro, ba yomo la'iagö.
30 Ba isösö hili wanikha Dawido, mege-ege ia ba wowaö-waö ba no ibalugö högönia. Ba lö badagahenia. Ba noa göi labalugö högöra sato fefu, awönia andrö, ba fadoro mege-ege ira ba wanösö hili.
31 Ba me la'ombakha'ö khö Dawido: Ahitofeli andrö, ba no awö zolaŵa andrö göi, awö Gabisalomi! ba imane Dawido: He Yehowa! Bali'ö fa'owöhö mowa dödö Gahitofeli andrö!

 Si lö faröi khönia Huza'i andrö 

V. 32 Ba me no irugi Dawido zuzu hili andrö, ba nifosumasumange Lowalangi, ba hiza, ba i'ondrasi ia si fahuwu khönia, Huza'i, ma'uwu Garakhi, no isika mbarunia ba no ilau danö ba högönia.
33 Ba imane khönia Dawido: Na fao'ö khögu, ba tobali noro dödögu ndra'ugö;
34 ba na öfuli'ö miyomo ba na ömane khö Gabisalomi: "Omasido, na enoniu ndra'odo, ya'ugö razo; mege, ba enoni namau ndra'o, ba iya'e, ba omasido möido enonimö", ba öbali'ö si lö boto gera-era Gahitofeli.
35 So sa atö göi awöu ba da'ö, gere andrö, Sadoki ba Abiataro: ba hadia ia nirongou ba gödo razo, ba hana na ö'ombakha'ö khö ndra Sadoki Abiataro ere.
36 So khöra ba da'ö nonora andrö si dombua, Ahimasi, ono Zadoki ba Yonata, ono Gabiataro, hana na da'ö nibe'e sama'ema khögu hadia nirongomi.
37 Ba möi miyomo Huza'i andrö, si fahuwu khö Dawido; ba Abisalomi, ba möi göi ba Yeruzalema.

Faza 16

Itandraŵaisi Meriba'ali andrö Siba 

I. 1 Ba me no italu'i ma'ifu zuzu hili Dawido, ba hiza Ziba andrö, sawuyu Meriba'ali, samaondragö ya'ia, dua geu khönia kalide, si no mufosela, sonoro balazo, 200 roti, ba 100 nga'örö kue nifaruka bua nagu ba 100 nga'örö nifaruka bua geu bö'ö ba samba nahia nagu.
2 Ba imane razo khö Ziba: Hadia guna da'ö? Ba imane Siba: Kalide andre, ba ena'ö na la'okudo soroiyomo razo, ba roti andre ba bua geu, ba ö genoniu, ba agu andre, ba ena'ö na labadu serege tödö, ba danö si mate.
3 Ba imane razo: Ba heza so nono zokhö ya'ugö mege? Ba imane Siba khö razo: No toröi ba Yeruzalema, me no imane dödönia: Lafuli sa'ae khögu iya'e gamatöröŵa namagu ma'uwu Gizeraeli!
4 Ba imane razo khö Ziba: Ba khöu sa'ae gokhöta Meriba'ali fefu! Ba imane Siba: Mangalulu ndra'o khöu! Ya'ebua dödöu khögu, ya'ugö sokhö ya'o, razo!

 I'o'aya Dawido Sime'i 

II. 5 Ba me no irugi Mbahuri razo Dawido, ba hiza moroi yomo niha, iwa Zaulo, Sime'i döi, ono Gera; mangelingelifi moroi yomo,
6 ba itebu kara Dawido, ba enoni razo fefu, he ŵa'ae no lafatambai ia niha sato ba saradadu andrö fefu.
7 Mu'ao Zime'i, imane wangelingelifi: Labu'ögö, labu'ögö, si tebai abuso do, si si lö yaŵa!
8 No ilau khöu mbalö ndro zi samba omo ndra Saulo Yehowa, Saulo si no möi'ö fangali razo, ba fa'arazomö andrö, ba no ibe'e khö nonou Abisalomi Yehowa, ba hiza, ba itörö'ö sa'ae famakao, me no si tebai abuso do ndra'ugö!
9 Ba imane Abiza'i andrö, ono Zeruya, khö razo: Hana wa tola i'elifi zokhö ya'o, razo, asu si mate andrö? Damöido mangetu'ö baginia!
10 Ba imane razo: Hana ami khögu, ya'ami iraono Zeruya andrö! Na mangelifi ia, ba na no Yehowa zanguma'ö khönia: Ae elifi Dawido! ba ha niha zi tola manofu: Hana wa ölau zi manö?
11 Ba imane Dawido khö Gabiza'i ba ba genoninia fefu: Na i'alui wamunu ya'odo onogu andrö, nga'ötögu, ba tenga mendrua manö mado Mbeniyami andrö? Böi mitenaŵa ia; hana na mangelifi ia, noa sa Yehowa zanguma'ö khönia.
12 Ma atö inehegö wamakaogu andre Yehowa, ba ma ifatörö khögu wa'ohahau dödö, fangali wangelifi andrö, si göna ndra'o ma'ökhö.
13 Ba mofanö Dawido ba awönia fao, ba fao göi Zime'i, itörö gahe hili, ba mangelingelifi ba wofanö andrö, ba itebu kara Dawido ba ihawui tanö.
14 Ba irugi ndraso Yoridano Dawido, awö zato andrö fefu, si fao khönia, no erege dödö; ba molombase ia ba da'ö.

 Möi ba Yeruzalema Gabisalomi ba i'o'ö wamowöhö Gahitofeli andrö ya'ia 

III. 15 Ba no irugi Yeruzalema Abisalomi, awö ndramatua Ndraono Gizeraeli fefu; ba awönia göi Gahitofeli.
16 Ba me irugi Gabisalomi si fahuwu khö Dawido no mege, Huza'i, ma'uwu Garakhi, ba imane khö Gabisalomi: Ya'ahowu razo! Ya'ahowu razo!
17 Ba imane Abisalomi khö Huza'i: Hadia da'ö, fa'omasiu zi fahuwu khöu? Hana wa lö möi'ö awö zi fahuwu khöu andrö?
18 Ba imane Huza'i khö Gabisalomi: Lö'ö, khö nituyu Yehowa ba soi andre, Iraono Gizeraeli fefu, ndra'odo, khönia sodo.
19 Ba sambalö na: Ha khö möido enoni? Hadia, tenga khö nononia? Si mane me möidomöido enoni namau mege, si manö we'amöigu enoniu dania.
20 Ba imane Abisalomi khö Gahitofeli: Mifobawa lala khöda, he tawisa!
21 Ba imane Ahitofeli khö Gabisalomi: Ae förö ba ngai ndronga namau, donga ba döi andrö, niröinia furi, awö nomo, ba larongo mötö Iraono Gizeraeli fefu, wa no aböu döimö khö namau öbe'e, ba abe'e dödö zolemba khöu, fefu.
22 Ba lalau nose khö Gabisalomi, yaŵa be dete nomo, ba möi mörö ba ngai ndronga namania Gabisalomi, donga ba döi andrö, ba zanehe Ndraono Gizeraeli fefu.
23 Hadia niŵa'ö Gahitofeli andrö, me luo da'ö, ba no hulö nisofu khö Lowalangi — si manö wa'afaduhu dödö ndra Dawido Abisalomi khö Gahitofeli.

Faza 17

Lö i'o'ö niŵa'ö Gahitofeli Abisalomi, niŵa'ö Huza'i i'o'ö 

I. 1 Ba imane Ahitofeli khö Gabisalomi: Da'utuyu khögu niha, 12.000, ba möido molohi Dawido, ba zi bongi,
2 ba ulau khönia, fatua erege na dödö ba fatua lö lala dödönia na: ba tokea ia ube'e, ba moloi zato fefu, awönia andrö ba u'ila ubunu razo, na ha ya'ia.
3 Ba u'ohe mangawuli khöu zato fefu, timba wangawuli nono nihalö khö zangai ya'ia: ha sa atö samösa ni'aluimö famunu; ba lö hadia ia dania ba niha sato fefu.
4 Ba si sökhi da'ö wamaigi Gabisalomi, ba he satua Ndraono Gizeraeli fefu.
5 Ba imane Abisalomi: Mihede göi khö Huza'i andrö, ma'uwu Garakhi, ena'ö tarongo hadia niŵa'önia.
6 Ba me i'ondrasi Gabisalomi Huza'i, ba i'ombakha'ö khönia Abisalomi niŵa'ö Gahitofeli, ba isofu khönia, imane: Hadia, ta'o'ö niŵa'önia andrö? Ba na lö'ö, ba ŵa'ö niŵa'öu.
7 Ba imane Huza'i khö Gabisalomi: Si samuza andre, ba lö enahöi niŵa'ö Gahitofeli.
8 Ba imane na Huza'i: No ö'ila namau ba awönia andrö, wa no sabölö ira ba si ono wönutö, timba zi alawe mberua ba ndru'u, nihalö ono; ba amau ba no bohalima, si lö mörö ba zi bongi, fabaya awönia andrö.
9 Hiza, tabe'e no ibini'ö ia iada'e ba mbawa danö, ba ma heza — ba na so zi mate ösa, ba mböröta ba na larongo da'ö niha sato, ba lamane dania: No te'ala nawö Gabisalomi andrö!
10 Ba tobali he sabölö, sabe'e tödö, si mane singo, ba atalö manö dödö, me no la'ila Iraono Gizeraeli fefu, wa no bohalima namau, awö wa no sabölö nawönia andrö.
11 Ba tödögu, ba si sökhinia na la'owuloi khöu Ndraono Gizeraeli fefu, i'otarai Dano, numalö ba Mbereseba, timba ngawua nene ba mbewe nasi wa'oya, ba si möi göi ndra'ugö, awöra.
12 Ba na takhamö ia heza, ba nibase'önia ya'ita, ba tahawui ia, timba namo, na aekhu ba danö, ba samösa böi ya tosai, he ya'ia, ba he awönia andrö fefu!
13 Ba na miyomo ba mbanua heza iwuwu ia, ba ndramu'amöhögö zinali ba mbanua andrö Iraono Gizeraeli fefu, ba tadöni ba ndraso, irege sambua lö falukha kara sa'ae ba da'ö.
14 Ba imane Abisalomi ba Iraono Gizeraeli fefu: Sökhi niŵa'ö Huza'i, ma'uwu Garakhi, moroi ba niŵa'ö Gahitofeli! — Noa sa i'ohe ba lala Yehowa, ena'ö tobali si lö boto zenahöi andrö, niŵa'ö Gahitofeli; ba ena'ö ifatörö wamakiko khö Gabisalomi Yehowa.

 La'ombakha'ö da'ö khö Dawido ono gere andrö, Yonata ba Ahimasi. Ibunu ia Ahitofeli 

II. 15 Ba i'ombakha'ö Huza'i khö ndra ere, Sadoki ba Abiataro, hadia niŵa'ö Gahitofeli khö Gabisalomi ba ba zatua Ndraono Gizeraeli ba hadia niŵa'önia göi, ba imane khöra:
16 Ba mita'i-ta'i, mifatenge khö Dawido, mimane khönia: Böi förö ba zinga götöna andrö, ba danö si mate; ö'ötö sa'ae ena'ö lö mate razo, fabaya sato fefu, awönia andrö.
17 Ba no ba zinga gumbu Rogeli soso ndra Yonata Ahimasi, ba itari möi zawuyu ono alawe, ba wangombakha khöra hadia nirongo, ba möi-möi dania ira, ba wama'ema khö razo Dawido, lö'ö sa tola la'oroma'ö ira, lö tola möi miyomo ba mbanua.
18 Ba samuza ma'ökhö, ba so zangila ya'ira, ono matua, ba i'ombakha'ö khö Gabisalomi. Ba lagösö moloi si darua andrö, larugi nomo mbanua Mbahuri, si so ba'a ba ngai nomo; ba möi ira bakha ba mba'a andrö,
19 ba ihalö gambala ira alawe niha andrö, ibologö söwusöwu mbawa mba'a ba ilau yaŵa mböra, tobali lö hadia ia zoroma.
20 Ba me larugi yomo ndra'alawe andrö sinenge Gabisalomi, me lasofu: Heza so ndra Ahimasi Yonata? ba imane khöra ira alawe andrö: No la'ötö mbombo andrö. Ba la'alui, ba me lö lasöndra, ba lafuli ira ba Yeruzalema.
21 Ba me no mofanö ira, ba lafuli ira yaŵa ono matua no mege, moroi ba mba'a ba mofanö, larugi Dawido, ba la'ombakha'ö khönia hadia niŵa'ö. Lamane khönia: Milabu, migösö mi'ötö Yoridano; da'ö sa niŵa'ö Gahitofeli, nilau khömi!
22 Ba maoso Dawido ba sato fefu, awönia andrö, la'ötö Yoridano. Ba me moluo, ba samösa lö si tosai; no ahori la'ötö.
23 Ba me i'ila Ahitofeli, lö mu'o'ö niŵa'önia, ba ifosela galidenia ba mofanö ia, isaŵa ba khöra, mbanuara; ba i'oroi'ö ni'oroi'önia, ba ihie mbaginia. Ba me no mate ia, ba lako'o ia ba lewatö namania.

 Latolo Dawido niha bö'ö, ba Mahana'i 

III. 24 Ba no irugi Mahana'i Dawido, me i'ötö Yoridano Abisalomi, awö Ndraono Gizeraeli fefu.
25 Ba fangali Yoabi, ba Amasa ibe'e solohe sabölö Abisalomi. Ba Amasa andrö, ba ono niha sotöi Yitera, ma'uwu Zimaeli, si no mohorö khö Abigala, ono Giza'i, talifusö Zeruya andrö, ina Yoabi.
26 Ba ba danö Gileadi tebato Ndraono Gizeraeli ba Abisalomi.
27 Ba me irugi Mahana'i Dawido, ba no la'ohe ba da'ö zoguna ira Sobi, ono Nahasi, banua razo ba Ndraono Gamoni, ba Makhiro, ono Gamieli, banua Lodebara ba Barasilai, banua Gileadi, banua Rogeli,
28 kaso ba ambala ba balanga ba bowoa tanö ba gandru ba rigi ba hamo ba böra nifakoe ba harita safusi ba harita magoyo,
29 ba ŵe ŵani ba susu ba biri-biri ba kezu zusu zaŵi, ba labe'e ö Dawido ba ö nawönia sato; no lamane dödöra: no olofo ira ba erege dödöra ba owökhi dödöra, ba danö si mate.

Faza 18

I'ofaya zabölö khönia Dawido ba wasuwöta 

I. 1 Ba i'ofaya zabölö, awönia andrö, Dawido ba ifataro zolohe ya'ira, ba zi hönöhönö ba ba zi otu'otu.
2 Ba ifotölu bawa ira, sambawa barö mbawa Yoabi ba sambawa barö mbawa nakhi Yoabi, Abiza'i andrö, ono Zeruya, ba si sambawa, ba barö mbawa Gita'i andrö, banua Gata. Ba imane khöra Dawido: Fao göi ndra'o khömi.
3 Ba lamane: Lö tola fao ndra'ugö! Na moloi ena'ö ndra'aga, ba si lö ba dödö zato, ba he matonga mate ndra'aga, ba si lö ba dödö, ba ya'ugö, ba no timba zi 10.000, awöma. Ba sökhi göi iya'e, na moroi yomo ba mbanua öfaigi wanolo ya'aga.
4 Ba imane khöra razo: Hadia zomasi ami, ba u'o'ö. Ba i'iagö zinga mbawa göli, me latörö sato, hönöhönö ba otu'otu.
5 Ba ibe'e li razo khö ndra Yoabi Abiza'i Ita'i, imane: Mihaogö khö nono matua andrö, Abisalomi! Ba larongo sato fefu, me ibe'e li ba zolohe ya'ira fefu razo, ba khö Gabisalomi.

 Te'ala Gabisalomi ba awönia ibe'e Yoabi ba ibunu Gabisalomi 

II. 6 Ba möi ira, ba wamaondragö Iraono Gizeraeli. Ba ba gatua mado Geferayi, ba molau ira.
7 Ba da'ö latimba Ndraono Gizeraeli sabölö andrö khö Dawido, tobali abölö sibai te'ala ira me luo da'ö, 20.000 zi mate.
8 Ba no ebolo danö, si fazöndrazöndra ira ba da'ö, ba ato zi mate ba gatua andrö, moroi ba zi mate ba mbawa zi'öli, me luo da'ö.
9 Ba fakhamö khö Gabisalomi genoni Dawido. Si fakudo ba kudo kalide Gabisalomi, ba itörö zi fadege sibai manawa kudonia, ba tokhai ba ndraha manawa högönia ba tobali manaŵanaŵa ia ba dalu mbanua, ba moloi kudonia barönia.
10 Ba so zangila, ba i'ombakha'ö khö Yoabi, imane: No u'ila mege Gabisalomi, no manaŵanaŵa ba ndraha manawa.
11 Ba imane Yoabi ba niha andrö, sangombakha khönia: Ba na no ö'ila ia, ba hana wa lö adölö öbözi dalu? Ba ya'o ena'ö zame'e luou, fulu rufia ba sara mböbö talu.
12 Ba imane niha andrö khö Yoabi: Ba he hönö rufia la'erai ba dangagu, ba lö'ö sa ubabaya nono razo andrö: tenga no marongo, me ibe'e li khömi Abiza'i Ita'i razo, me imane: Mifaigi khögu nono matua andrö, Abisalomi!
13 Ba na no ulimo ia mena'ö — ma'ifu sa atö lö'ö, si tobini khö razo —, ba öböda sa atö ndra'ugö ena'ö.
14 Ba imane Yoabi: Lö'ö manö tola arörödo khöu! ba tölu rozi ituyu toho, ba itaru'ö ba dödö Gabisalomi. Ba me lö saetu nosonia na ba ndraha manawa andrö,
15 ba dafulu zangondrasi, ono matua, solohe fangöna khö Yoabi, ba lafalua labunu Gabisalomi.
16 Ba ifalau'ö dorofe Yoabi; ba labato wolohi Iraono Gizeraeli sabölö andrö, me itenaŵa ira Yoabi.
17 Ba lahalö Gabisalomi, ba latibo'ö ba gohokoho danö sebua, ba gatua, ba oya sibai lafa'anö kara ba detenia. Ba Iraono Gizeraeli, ba noa sa'ae moloi, no isaŵa khöra zamösana.
18 Ba no ihalö harefa ba ndraso khö razo Abisalomi, me auri ia na, ba no itaru'ö khönia, me no imane dödönia: Lö onogu, ba fa böi mate döigu! ba töinia, ba no ibe'e töi harefa andrö. Andrö wa harefa Gabisalomi döinia, irugi ma'ökhö andre.

 Fange'esi Dawido Abisalomi 

III. 19 Ba imane Ahimasi, ono Zadoki: Da fagohido, ba wangombakha khö razo, wa no itolo ia Yehowa ba zi fa'udu khönia andrö, wa no i'ohe ba zatulö.
20 Ba imane khönia Yoabi: Lö göna sangombakha ndra'ugö, ma'ökhö; na so zui dania, ba hana na ya'ugö zangombakha: ma'ökhö andre, ba lö tola ya'ugö zanuriaigö, me no ono razo zi mate.
21 Ba imane Yoabi khö Khusi: Ae ombakha'ö khö razo ni'ila höröu! Ba mangalulu Khusi khö Yoabi ba mofanö, fagohi.
22 Ba ifuli humede khö Yoabi Gahimasi, imane: Gofu he wisa dania, da'u'o'ö zui Khusi andrö, fagohido! Ba imane Yoabi: Hadia guna na moi'ö, onogu? lö'ö sa atö labe'e khöu luo zangombakha.
23 Ba imane: Gofu itörö dania — möido! Ba imane khönia: Ba ae'e! Ba fagohi Gahimasi, itörö lala ba ndraso Yoridano, ba ihulö Khusi!
24 Ba Dawido, ba no dumadao ba gotalua mbawa göli si dombua. Ba möi yaŵa ba dete mbawa göli zanaro andrö, tanö ba göli. Ba me ifakhölö ia, ba i'ila, so moroi sa niha si fagohi, ha samösa.
25 Ba mu'ao zanaro khö razo, i'ombakha'ö khönia. Ba imane razo: Na ha samösa, ba turia si sökhi i'ohe. Ba fagohigohi niha no mege, ba no ahatö ia.
26 Ba i'ila zamösa tö moroi sa sanaro. Ba mu'ao ia mitou, ba mbawa göli, imane: Samösa tö niha, si fagohi moroi sa! Ba imane razo:
27 Turia si sökhi göi ni'ohe da'ö! Ba imane sanaro: Famaigigu, ba hulö wagohisa Gahimasi, ono Zadoki, wagohisa zi föföna andrö. Ba imane razo: Niha si sökhi da'ö, ba turia si sökhi i'ohe!
28 Ba so Gahimasi, ba imane khö razo: Ya'ahowu! ba ifalögu tou ia ba danö, ba imane: Nisuno Yehowa, Lowalangiu, si no mame'e ba dangau niha andrö, si no molaŵa sokhö ya'o, razo!
29 Ba imane razo: He wisa, lö hadia ia khö nono matua, Abisalomi? Ba imane Ahimasi: No u'ila, aekhu niha sato sibai, me ifatenge zawuyumö andre Yoabi, ba lö nirongogu, he wisa.
30 Ba imane razo: Ae sa, iagö da'ö! Ba itörö ba i'iagö da'ö.
31 Ba hiza Khusi, ba imane: Turia si sökhi u'ohe, ya'ugö sokhö ya'o, razo, noa sa itolo'ö Yehowa ma'ökhö ba zolaŵa ya'ugö andrö fefu, no i'ohe ba zatulö!
32 Ba imane razo khö Khusi: He wisa, lö hadia ia khö nono matua, Abisalomi? Ba imane Khusi: Ena'ö na fagölö-gölö khö nono matua andrö nemali zokhö ya'o, razo, fefu, awö zolaŵa ya'ugö, ba wangalani ya'ugö, fefu!
33 Ba tobali sibai dödö razo, ba möi ia yaŵa ba mbate'e ba dete nomo ba mege-ege ia. Ba imane ba wowaö-waö andrö: He onogu Abisalomi! He onogu, onogu Abisalomi! Ena'ö na ya'o zi mate salahiu! He Abisalomi onogu, onogu!

Faza 19

Itegu Dawido Yoabi ba wa'abu dödönia Gabisalomi, si no abölö-bölö sibai 

I. 1 Ba la'ombakha'ö khö Yoabi, lamane: Mege-ege razo, abu dödönia ba wa'amate Gabisalomi.
2 Ba tobali fa'abu dödö wemöna andrö, ba zato fefu, me luo da'ö, me no larongo sato: Abu dödö razo nononia andrö!
3 Ba so manö niha sato, lö nini-nini, me luo da'ö, ba wamuli ya'ira miyomo ba mbanua, si mane na so zanuwö, si no tehawu fa'aila, me no moloi ira ba wasöndrata.
4 Ba no ibalugö mbawania razo ba mege-ege ia, imane: He onogu Abisalomi! He Abisalomi, onogu, onogu!
5 Ba möi yomo khö razo Yoabi, imane khönia: Aila manö genoniu fefu öbe'e ma'ökhö, enoniu si no mangorifi ya'ugö ba onou matua ba onou alawe ba fo'omou ba dongau donga ba döi, ma'ökhö,
6 me ö'omasi'ö zi fa'udu khöu ba me fa'udu'ö ba zangomasi'ö ya'ugö: noa sa ö'oroma'ö ma'ökhö, wa lö khöu solohe sabölö, awö wa lö enoniu — u'ila sa'ae: na auri mena'ö Gabisalomi ba na ya'aga fefu zi mate, ba satulö manö dödöu da'ö.
7 Ba faoso, ae tou, ba haogö wehedeu ba mbanuamö! Möido ba hölu khöu, khö Yehowa: na lö ö'oroma'ö ndra'ugö, ba samösa lö si iagö khöu bongi andre, ba abölö-bölö da'ö, moroi ba wamakao bö'ö fefu, si no göna ndra'ugö, i'otarai iraono ndra'ugö, irugi ma'ökhö andre.
8 Ba maoso razo, möi mudadao ba mbawa göli. Ba me la'ombakha'ö ba niha sato: No dumadao ba mbawa göli razo, ba la'ondrasi sato fefu. Ba Iraono Gizeraeli, ba no moloi, no isaŵa khöra zamösana.

 Lahalö mangawuli Dawido mado Yuda 

II. 9 Ba mowasoso zato fefu; dozi mado Ndraono Gizeraeli, ba lamane: No i'efa'ö ita ba danga nemalida razo, ba danga Ndrawa Wilisiti, ba ya'ia zangefa'o ya'ita; ba no moloi ia ba danö ibe'e Abisalomi;
10 ba Abisalomi andrö, nibayoinida khöda [razo], ba no mate ba wasöndrata andrö — ba iada'e, ba hana wa lö liŵa-liŵami, ba wangai mangawuli ena'ö razo?
11 Ba te'ombakha'ö khö razo hadia niŵa'ö-ŵa'ö Ndraono Gizeraeli fefu. Ba ifatenge khö ndra Sadoki Abiataro ere andrö razo, imane: Mifahuhuo ba zatua mado Yuda, mimane: Hana wa mi'iagö furi, ba wolohe mangawuli razo ba gödonia?
12 No iwagu ami, föfö nösigu: ba hana wa mi'iagö furi, ba wolohe mangawuli razo.
13 Ba khö Gamasa, ba mimane: Föfö nösigu sa atö ndra'ugö — yamulau khögu zomasi ia Lowalangi, na tenga kumandra sebua ndra'ugö khögu, fangali Yoabi, götö wa'anau nosou!
14 Ba ombuyu dödö ma'uwu Yuda fefu ibe'e, tobali ha sara dödöra wangandrö khö razo: Fuli'ö, ya'ugö ba enoniu fefu!
15 Ba mangawuli razo. Ba me irugi Yoridano ba no larugi Giligala mado Yuda, ba wamaondragö razo, ba ba wama'ötö ya'ia ba Yoridano.

 Ibe'e aefa horö Zime'i Dawido 

III. 16 Ba so göi Zime'i andrö, ono Gera, mado Mbeniyami, banua Mbahuri, igösö ifaondragö mitou razo, Dawido, awö mado Yuda andrö,
17 ba 1000 zi fao khönia mado Mbeniyami. Ba no ita'i-ta'i wowaö-waö föna razo, mitou ba Yoridano, Siba andrö, satua zangai halöŵö khö Zaulo no, awö nononia matua, si felelima ba sawuyunia andrö, si dua wulu; no la'ötö Yoridano,
18 ba götöna andrö, ba wama'ötö awö razo, ba wanolo ya'ira. Ba so Zime'i andrö, ono Gera, mangalulu ia khö razo, me i'ötö sibai Yoridano ena'ö,
19 imane khö razo: He Tua! Böi be'e horögu lalögu no, ba böi törö tödöu zi sala ndra'o, me öheta'ö ba Yeruzalema, ya'ugö Tua, razo, böi tanö ba dödöu:
20 aboto sa ba dödö zawuyumö andre, wa no si sala ia; ba hiza ma'ökhö, ba ya'odo zi föföna ma'uwu Yosefo, si möi mitou ba wamaondragö sokhö ya'o, razo.
21 Ba humede Gabiza'i, ono Zeruya, imane: Hadia, andrö lö labunu Zime'i andrö? Ba no i'elifi niibayoini Yehowa!
22 Ba imane sa Dawido: Hana ami khogu, ya'ami ono Zeruya andrö, wa samowöhö ya'odo ami ma'ökhö? Hadia, so zi mate Iraono Gizeraeli ma'ökhö? Ma öwai lö aboto ba dödögu, wa no ma'ökhö andre tobali razo Ndraono Gizeraeli ndra'odo?
23 Ba imane razo khö Zime'i: Lö mate'ö! Ba möi ba hölu khönia razo.

 I'ondrasi Dawido Meriba'ali 

IV. 24 Ba noa göi so moroi si yaŵa Meriba'ali andrö, ma'uwu Zaulo, ba wangondrasi razo; lö nisasainia ahenia ba lö nisukhunia gambinia, ba nukhania, ba lö nibabagonia, i'otarai luo, me mofanö razo no, irugi luo, me mangawuli ia lö hadia ia.
25 Ba me so ia moroi ba Yeruzalema, ba wangondrasi razo, ba imane khönia razo: Hana wa lö fao ndra'ugö khögu, Meriba'ali, me aheta ndra'odo?
26 Ba imane: He Tua, razo! No ilimodo sawuyugu. Noa sa iŵa'ö khönia sawuyumö andre: Fosela khögu galide, fakudo ndra'o, ba wefao khö razo! — me no sombuyumbu ahe zawuyumö andre.
27 Ba no itandraŵaisi zawuyumö andre khö zokhö ya'o, razo. Ba noa sa timba mala'ika Lowalangi zokhö ya'o, razo: ba lau zatulö dödöu!
28 Lö'ö sa atö nidöna-döna nga'ötö duagu khö zokhö ya'o, razo, ha famunu. Ba noa na öhalö awö zorudu manga khöu zawuyumö andre — ba hadia na ni'andrögu folohe ba lala, hadia na niŵa'ögu khö razo?
29 Ba imane khönia razo: Hana wa ö'oya'ö na li? Da'ö niŵa'ögu: Ya'ugö ba Siba andrö, ba mibago dalu khömi mbenua andrö.
30 Ba imane Meriba'ali khö razo: Hana na ahori na'i ihalö, me no mangawuli zokhö ya'o, razo, lö hadia ia.

 Fa'ebua dödö Dawido khö Mbarasilai andrö 

V. 31 Ba no möi mitou moroi ba Rogeli Mbarasilai andrö, banua Gileadi, ba fao ia khö razo ba Yoridano, ba wamasao ya'ia miyefo.
32 Ba no atua sibai Mbarasilai andrö, no 80 fakhe. Ba no ibalazoi razo, götö we'aso razo ba Mahana'i; no niha sebua sibai ana'a ia.
33 Ba imane razo khö Mbarasilai: Fao ndra'ugö khögu, ena'ö urorogö ndra'ugö khögu ba Yeruzalema, ba wa'atuamö.
34 Ba imane Barasilai khö razo: Ha wa'anau tö na nosogu, wa faodo khö razo, ba Yeruzalema? 35ŵalu ngafulu fakhe ndra'o iada'e, ba hadia, u'ila na hezo zi sökhi ba hezo zi lö sökhi, ba hadia, i'ila na enonimö andre wa'ami gö ba he nibadu? Ba hana sa wa möi na noro dödö zokhö ya'o, razo, genonimö andre?
36 Ha ma'ifu fao khö razo genonimö andre, ba hana wa imanö razo wanulöni khögu?
37 Hana na mangawuli genonimö, ena'ö na ba mbanua ndra tuagu mate ndra'o, ba ngai lewatö ndra amagu inagu: hiza sawuyumö Kimihami, hana na da'ö zi fao khö zokhö ya'o, razo; khönia fatörö zomasi ndra'ugö.
38 Ba imane razo: Ba lau, ba hana na Kimihami zi möi awögu ba somasi ndra'ugö ufatörö khönia, ba hadia ia fefu, ni'andröu khögu, ba utörö khöu.
39 Ba la'ötö Yoridano sato fefu, ba i'ötö göi razo. Ba fa'ago bawa razo khö Mbarasilai, ba ifofanö; ba ifuli ia ba khöra Barasilai.
40 Ba isaŵa Giligala razo, ba fao khönia Gimihami no mege. Ba sato mado Yuda, ba fao khö razo, ba sato Iraono Gizeraeli, ba matonga zi fao.

 Mamadöni razo ira, zi fulu tua mado Yuda 

VI. 41 Ba i'ogomuzaö la'ondrasi göi razo Iraono Gizeraeli fefu [si tosai]. Ba lamane khö razo: Hana wa no la'oloi'ö ndra'ugö iwada ma'uwu Yuda, hana wa lafa'ötö ba Yoridano razo ba soroiyomonia, fabaya awö Dawido fefu?
42 Ba lamane ba Ndraono Gizeraeli ma'uwu Yuda fefu: Ba no iwama. Ba hana wa mofönu ami ba da'ö? Hadia, no ma'a wöfö gö razo, ba hadia no ma'oloi'ö ia?
43 Ba lamane Iraono Gizeraeli ba ma'uwu Yuda: Fulu ni'ofelendrua khöma ba razo, ba noa na si a'a ndra'o moroi khöu; ba hadia sa wa lö ba dödöu ndra'odo? Ba hadia, tenga ya'o zi föföna manguma'ö, tahalö mangawuli razoda? Ba abölö na wasosota ma'uwu Yuda, moroi ba Ndraono Gizeraeli.

Faza 20

Folaŵa Zeba andrö Dawido 

I. 1 Ba so göi ba da'ö zi lö mudöna-döna, niha si lö ngaroro, mado Mbeniyami, Seba döi, ono Mbikhiri; ba ilau dorofe ba mu'ao ia, imane: Tenga khöda Dawido. Ba lö sinemada khö nono Giza'i: yamusaŵa khöra zamösana, ya'ami Iraono Gizeraeli!
2 Ba la'erogö Dawido Iraono Gizeraeli fefu ba la'o'ö Zeba andrö, ono Mbikhiri; ba ma'uwu Yuda, ba la'owuloi ira khö razora, i'otarai Yoridano, numalö ba Yeruzalema.
3 Ba me no irugi gödonia ba Yeruzalema Dawido, ba ifa'ohe'ö ba nomo bö'ö ndrongania andrö, donga ba döi, si dafulu niröinia furi mege, awö gödo, ba ibalazoi ira ba da'ö, ba lö'ö sa'ae orudu ia khöra. Tobali ni'oniagö ira, irugi mate ira; amaedola lakha mbanua.
4 Ba imane razo khö Gamasa: Owuloi khögu ma'uwu Yuda, barö zi tölu bongi andre; ba so'ö dania ba da'e!
5 Ba mofanö Gamasa, ba wangowuloi ma'uwu Yuda. Ba me italu'i ginötö andrö, ni'ötö Dawido khönia,
6 ba imane Dawido khö Yoabi: Tobali sa abölö ifakao ita Seba andrö, ono Mbikhiri, moroi khö Gabisalomi mege. Ya'ugö ohe genoni zokhö ya'ugö, ba gohi ia, fa böi atu'a ia ba mbanua saro, ba fa böi abu dödöda ibe'e.
7 Ba mofanö sa'ae Yoabi, awö Gabiza'i, i'ohe zabölö andrö khönia, awö wazuri andrö ba saradadu. Mangefa ira ba Yeruzalema, ba wolohi Seba andrö, ono Mbikhiri.

 Ibunu Gamasa andrö Yoabi 

II. 8 Ba me so ira ba zinga gara sebua andrö, ba ngai Gibeona, ba itörö fönara Amasa. Ba no so ba danga Yoabi wöda, barö mbarunia, ba sara göi ba mböbö talunia, ba dete mbaru, wöda, nifakhai ba löwi-löwinia saembu; ba ahele da'ö, aekhu tou ba danö.
9 Ba imane Yoabi khö Gamasa: He wisa ga'a, lö hadia ia khöu? Ba ituyu gambi Gamasa Yoabi tangania kambölö, ba wa'agosa bawa.
10 Ba lö ni'ila Gamasa föda andrö ba danga Yoabi kabera, ba itaru'ö ba dalunia Yoabi, tobali aduwa ba danö mbetu'ania ba mate ia; ba lö ifomendrua wanaru'ö khönia Yoabi. Ba lagohi Zeba, ono Mbikhiri, Yoabi ba akhinia Abiza'i.
11 Ba samösa nifataro ba ngai mboto Gamasa, awö Yoabi, si'ao: Ha niha zi möi awö Yoabi ba awö Dawido, ba yamu'o'ö Yoabi!
12 Ba me no so manö ba dödö lala Gamasa, tou ba ndronia andrö, ba me i'ila niha andrö no mege, oi labadugö ira sanörö, ba ifagaölö ba ngai lala mboto Gamasa, ba ndru'u ba ibalugö baru sebua, me no i'ila, oi labadugö ira sanörö.

 Fanuwö Habeli Beti Ma'akha ba fa'amate Zeba 

III. 13 Ba me no iheta ba lala, ba dozi la'o'ö Yoabi, ba wolohi Seba, ono Mbikhiri.
14 Ba Seba, ba itöröi mado Ndraono Gizeraeli fefu, irugi Habeli Beti Ma'akha, ba so nga'ötö Mbikhiri fefu ba la'o'ö ia miyomo ba da'ö.
15 Ba so göi ndra Yoabi ba lasuwö ia ba Habeli Beti Ma'akha, lako'o fari, lafasui mbanua, ba möi hawuhawu mbandra da'ö. Ba lafo'arö göli sato fefu, awö Yoabi, ba wanudugö ya'ia.
16 Ba so zi'ao moroi yomo, ira alawe satua-tua, imane: Mifondrondrongo! mifondrondrongo! Miŵa'o khö Yoabi, yamöi ba da'e, so niŵa'ögu khönia!
17 Ba me ihatö'ö ia, ba imane ira alawe andrö: Hadia, Yoabi ndra'ugö? Ba imane: Ya'ia. Ba imane khönia: Ba fondrondrongo li zawuyumö andre!
18 Ba imane: Urongo! Ba imane ira alawe andrö: Ba götö föna, ba so gamaedola: "Misofu atö ba Habeli ba ba Dano, na no
19 muböhöli niŵa'ö zi lö faröi andrö, Iraono Gizeraeli." ö'alui wamakiko banua ba ina ba Ndraono Gizeraeli: Hana wa öfufu dana khö Yehowa?
20 Ba imane Yoabi: Tenga da'ö dödögu, ma'ifu lö'ö; tenga samakiko ndra'o ba tenga samufu.
21 Tenga da'ö danigu, ba so niha, banua ba hili ba mado Geferayi, Seba döi, ono Mbikhiri, solaŵa razo, Dawido; mibe'e baero ia, ba maböhöli wanuwö banuami! Ba imane ira alawe andrö khö Yoabi: Ba la'anema'ö lafazaumba khöu högönia, moroi ba göli.
22 Ba ifawe'e mbanuara, samba banua manö, ba wa'atua-tuania andrö, ba la'eŵa mbagi Zeba, ono Mbikhiri, ba lafazaumba khö Yoabi högö. Ba ifalau'ö dorofe Yoabi, ba muzaewe zanuwö, laböhöli mbanua andrö, isaŵa khöra zamösana; ba ifuli ia khö razo ba Yeruzalema Yoabi.

 Kumandra ba kumandru andrö khö Dawido 

IV. 23 Ba solohe sabölö, ba Yoabi; ba högö wazuri, ba Benaya ono Yehoyada;
24 ba samaigi si göna rodi, ba Adoniramo; ba anofula, ba Yozafati, ono Gahiludi;
25 ba durutuli, ba Seya; ba ere, ba Sadoki ba Abiataro.
26 Ba Ira andrö, ma'uwu Ya'iro, ba ere göi khö Dawido.

Faza 21

Lofo mbanua, börö wange'e Zaulo, andrö, meföna 

I. 1 Samuza me razo Dawido, ba lofo sebua, medöla fakhe, fatete manö. Ba i'andrö khö Yehowa wama'ele'ö Dawido. Ba imane Yehowa: So na ba hulu ndra Saulo nga'ötönia horö fange'e, me no ibunu mbanua Gibeona no.
2 Ba i'oroi'ö mbanua Gibeona razo ba isofu khöra — tenga sa föfö Ndraono Gizeraeli mbanua Gibeona andrö, si tosai Dawa Gamori ira, ba he ŵa'ae no möi ba hölu khöra Ndraono Gizeraeli [ba wangorifi ya'ira], ba i'alui zui Saulo wangohori ya'ira, ba wa'aukhu dödönia föna Ndraono Gizeraeli ba föna ma'uwu Yuda. —
3 Ba imane Dawido ba mbanua Gibeona andrö: He uwisa khömi, wangezosi, ena'ö mifuli mifahowu'ö dana khö Yehowa?
4 Ba lamane khönia banua Gibeona: Tenga sangandrö ana'a ba ma firö ndra'aga khö Zaulo ba ba nga'ötönia, ba lö tola göi mabunu niha ba Ndraono Gizeraeli. Ba imane: Ba hadia ni'andrömi, he uwisa khömi?
5 Ba lamane khö razo: Niha andrö, samakiko ya'aga, ba sangalui fangohori ya'aga, tobali lö nahinahiama sa'ae ba danö Ndraono Gizeraeli ma'asagörö — 6 nga'ötönia mibe'e ba dangama, dafitu, ena'ö mataŵi khö Yehowa, ba Gibeona, ba hili Yehowa andrö. Ba imane razo: Ube'e ba dangami.
7 Ba i'orifi Meriba'ali andrö ono Yonata, ma'uwu Zaulo, börö wahölusa andrö, me no faoma fahölu ira khö nawöra, khö Yehowa, Dawido ba Yonata, ono Zaulo.
8 Ba nibe'enia ba danga mbanua Gibeona, ba ono Zaulo andrö si darua, Arimoni ba Meriba'ali, ononia khö Risifa andrö, ono Aya, ba ono nono Zaulo andrö alawe, Meraba, si dalima, ononia khö Gaderieli andrö, ono Mbarasilai, banua Mehola.
9 Ba lataŵi ira föna Yehowa, ba hili. Tobali endronga mate zi dafitu andrö, me böröta mbaŵa wamasi tebunu ira.
10 Ba ihalö mbarunia gonigoni Risifa andrö, ono Aya, ibologö tufonia ba dete gara, i'otarai mböröta wamasi andrö, irugi göna ira teu ba tobali itaboi wofo ba dalu mbanua, na ma'ökhö ba utu ndru'u ba zi bongi, fa böi la'a [mboto zi mate andrö].
11 Ba te'ombakha'ö khö Dawido nilau ndronga Zaulo andrö, donga ba döi, Risifa, ono Aya.
12 Ba maoso Dawido, ifahalö'ö döla Zaulo ba töla nononia Yonata, ba mbanua Yabesi ba danö Gileadi, nitagöra ba onga ba Metisana, ba nitaŵi Ndrawa Wilisiti ya'ira, me no te'ala Zaulo ba hili Giliboa labe'e.
13 Ifaheta'ö ba da'ö döla Zaulo ba töla nononia Yonata; ba la'ozaragö göi döla nitaŵi andrö, ba lako'o,
14 awö döla ndra Saulo ononia Yonata, ba danö mado Mbeniyami, ba Zela, ba lewatö nama Zaulo, Kisi. La'o'ö sibai goroisa razo. Ba i'otarai da'ö, ba ifuli alö dödö Lowalangi ba niha ba danö.

 Fasuwöta ba Ndrawa Wilisiti. Labunu ösa niha sebua sibai andrö 

II. 15 Ba tesao zui wanuwö, lasuwö Ndraono Gizeraeli Dawa Wilisiti. Ba möi misi tou Dawido ba enoninia, ba wanimba Dawa Wilisiti. Ba me no tebato ira ba Gobi, ba maoso Dodo,
16 nga'ötö niha sebua sibai andrö, ba wamunu Dawido ena'ö; 300 zekeli töla wa'abua nösi dohonia, ba föda si bohou ba löwi-löwinia.
17 Ba itolo Dawido Abiza'i, ono Zeruya, ibunu Ndrawa Wilisiti andrö. Ba fahölu khö Dawido zabölö andrö khönia lamane: Lö tola sa'ae fao ndra'ugö khöma, ba wasuwöta, fa böi mate wandru ba Ndraono Gizeraeli öbe'e!
18 Ba furi ö, ba fasuwö na zui ira ba Ndrawa Wilisiti, ba ngai Gobi. Ba da'ö ibunu Zafo andrö, nga'ötö niha sebua andrö göi, Sibekhai, banua Husa.
19 Ba me samuza tö fasuwö ba Ndrawa Wilisiti, ba Gobi, ba ibunu Goliato, banua Gata Elehana, banua Mbetilekhema; ezai hao dotoa mburusa Goliato andrö.
20 Ba samuza tö fasöndra na ira ba ngai Gata. Ba so ba da'ö niha sebua sibai; onö'önö duturu danga ba önö'önö göi duturu kahe, tobali 24 fefu — no nga'ötö niha sebua sibai andrö ia göi.
21 Ba me i'o'aya Ndraono Gizeraeli da'ö, ba ibunu ia Yonata andrö, ono ga'a Dawido, Sime'i,
22 Nga'ötö niha sebua sibai andrö, banua Gata, zi daöfa andrö, nibunu ndra Dawido enoninia andrö.

Faza 22

Sinunö Dawido, me no i'efa'ö ia ba danga nemalinia fefu Yehowa 

1 Ba humede Dawido, manunö, ia khö Yehowa, me luo da'ö, me no i'efa'ö ia Yehowa ba danga nemalinia fefu ba ba danga Zaulo,
2 imane: "Hili dödögu Yehowa ba wa'atosasagu ba sangorifi ya'odo.
3 Nahiagu saro Lowalangigu, ba khönia u'alui zaŵatö; balusegu ia ba tandru fangorifigu, hatigu ba saŵatögu, sangefa'ö ya'odo; ya'ugö zangefa'ö ya'o, na tefakao ndra'odo!
4 U'angaröfi li Yehowa, si nangea nisuno andrö, ba te'efa'ö ndra'o ba danga zi fatiu tödö khögu.
5 Noa sa ifasui ndra'o dulu, ba no ifeta'u ndra'o hohou famunu.
6 No mukabi ndra'o böbö si oroi mbanua tou ba no ihawui ndra'o tandraŵa famunu.
7 No mu'ao ndra'o ba wa'atosasagu andrö, ba no u'angaröfi li Lowalangigu: No ifondrondrongo ligu ba gödonia andrö ba no irugi dögi dalingania we'aogu andrö khönia.
8 Ifaigi — ba humeu danö; humisi dayadaya mbanua yaŵa ba mudögö, me no mofönu ia.
9 Manimbo nikhunia ba i'otarai mbawania alitö si manga hadia ia; humola mbo galitö, si oroi khönia.
10 Idada mbanua si yaŵa, möi ia tou, ba sogömi-gömi barö gahenia.
11 Ba hulu Kerubi möi ia, muhombo misa; manahanahae ia ba gafi nangi.
12 Ibali'ö balu-balunia zogömi-gömi, osenia fasui, salu ba lawuo saitö.
13 Moroi ba haga andrö fönania itörö lawuo andrö khönia, teu kara ba bo galitö.
14 Ba mu'ugu-ugu mbanua si yaŵa ibe'e Yehowa, ba ifarongogö linia Fondrege zalaŵa andrö.
15 I'efasi nono wana khönia, ifazawili ira, ba ilau gari mbanua, ikeani ira.
16 Ba oroma nungo nidanö, ba aheta mbalu-balu dayadaya danö, ba wanegumö andrö, ya'ugö Yehowa, ba wangöhöfu geheha nikhumö andrö.
17 I'oro'ö dangania moroi si yaŵa, ira'udo, isöbido moroi ba nidanö sebua.
18 Ifadöni ndra'o ba nemaligu andrö, si no abölö, ba ba zi fatiu tödö khögu, me no tebai ulaŵa ira.
19 No lahawui ndra'o, me baŵa wa'ate'alagu, ba no tobali fanologu Yehowa.
20 Ba no i'ohe baero ndra'o, ba zebolo tanö; no i'efa'ö ndra'odo, me no omasi ia ndra'o.
21 No isulöni khögu wa'atulö dödögu Yehowa; no ibe'e khögu zulö, dali wa lö hadia ia zi falemba ba dangagu.
22 Noa sa utörö lala Yehowa, lö solalö ndra'o ba khö Lowalangigu.
23 Noa sa so ba gametahögu huku andrö khönia, fefu, ba amakhoitania andrö, ba lö ni'aröu'ögu khögu.
24 No adölö dödögu khönia, ba no ata'u ndra'o ulau zi lö atulö.
25 Ba no isulöni khögu wa'atulö dödögu andrö Yehowa, dali wa lö hadia ia zi falemba ba dangagu, wamaiginia.
26 Ba zebua tödö ebua dödöu, ba ba zadölö tödö adölö dödöu.
27 Ba zohau-hau ohau-hau ndra'ugö, ba ba zabila tödö abila göi ndra'ugö.
28 Ya'ugö sa zanolo niha si göna famakao, ba öhöndrögö hörö zi fayaŵa, fefu.
29 Ya'ugö sa zamohaga fandrugu, ifohaga zogömi-gömi andrö khögu Yehowa, Lowalangigu.
30 Na ötolodo, ba ududugö göli kara, ba na awögu Lowalangigu, ba usawö mba'a-ba'a.
31 Lala Lowalangi andrö, ba no so'ahonoa! Taroma li Lowalangi andrö, ba si no ohaohao, baluse ia ba zangalui saŵatö khönia, fefu.
32 Ha niha sa Lowalangi, baero Yehowa andrö? Ba ha niha nahia saro, baero Lowalangida?
33 Lowalangi andrö, same'e böbö talugu fa'abölö, ba sangehao lala khögu.
34 Samali'ö ahe mböhö ahegu ba samataro ya'o ba zalaŵa yaŵa.
35 Samahaö tangagu ba wasöndrata ba ta'iogu ba wogai fana töla.
36 Ba no öbe'e khögu mbaluse fangorifi andrö khöu, ba fa'ebua dödöu wangebuagu.
37 No ö'ebolo'ö naha gahegu, ba lö sangiwa mbu'u kawonogu.
38 No ugohi nemaligu ba no ukhamö, ba lö nifuligu ya'o furi, balazi no ufakiko ira.
39 No ufakiko ira, ba no urasa, tobali lö'ö sa'ae maoso ira; tegaölö tou ira barö gahegu.
40 Ba no öfamöbö talu ndra'o fa'abölö, ba wasöndrata, no öfaöndrö barögu zi fa'udu khögu.
41 Moloi nemaligu andrö öbe'e; ba si fatiu tödö khögu ba no uhori!
42 Mangarö-ngarö ira, ba lö sangorifi — khö Yehowa, ba lö itema lira.
43 Ba no ufufu ira, timba gawu-gawu ba danö, uhundrahundra ira, timba dambu baewali, uduwagö.
44 No ö'efa'ö ndra'o ba wasöndrata niha, no öfataro högö soi niha ndra'odo: tobali möi barö mbawagu niha si lö urai mila.
45 Ha larongo ligu, ba la'o'ö khögu, lahaogö-haogö wehedera khögu ono niha bö'ö.
46 Sariri nono niha bö'ö, laröi gödora, manizi-nizi.
47 Sauri Yehowa, ba nisuno nahiagu saro andrö, ba ni'ebua'ö döi Lowalangi fangorifogu andrö!
48 Lowalangi andrö, si no manolo ya'o ba wolau balö, si no mame'e barö mbawagu soi niha.
49 Sangefa'ö ya'o ba nemaligu andrö, ba no öbe'e yaŵa zi fa'udu khögu ndra'odo; no ö'efa'ö ndra'o ba danga niha andrö samakao awönia.
50 Andrö usuno ndra'ugö ba niha baero, ya'ugö Yehowa; usuno döimö.
51 Ya'ugö, sangebua fangorifi ba razo andrö khönia, ba sangebua tödö ba nibayoininia andrö, khö Dawido ba ba ma'uwunia, irugi zi lö aetu."

Faza 23

Sinunö Dawido safuria 

I. 1 Da'e zinunö Dawido safuria: "Niŵa'ö Dawido, ono Giza'i; niŵa'ö niha andrö, si no salaŵa sebua, nibayoini Lowalangi Yakobo, omasiö sanunö ba Ndraono Gizeraeli,
2 imane: "No muhede khögu Geheha Yehowa, ba taroma linia zi so ba mbewegu.
3 No muhede Lowalangi Ndraono Gizeraeli; khögu no muhede gowe Ndraono Gizeraeli andrö, imane: Sangatulö'ö famatörö niha, sangata'ufi Lowalangi ba wamatörönia andrö,
4 ba no hulö haga zi moluo, na tumbu luo, na mahemolu mbanua, na lö lawuo, na tumbu ndru'u ba danö ba haga zino, na no aefa deu.
5 Hadia, tenga si manö ndra'aga, ya'aga si samba omo, ba khö Lowalangi? Noa sa ifabu'u linia khögu, si lö tebulö, irugi zi lö aetu; si no muhonogöi, ba si no mu'aro'ö, gofu he wisa wamaigida. Ba fangorifigu fefu ba fa'omasigu, hadia, lö ifatumbu'ö da'ö?
6 Ba si lö ngaroro andrö, ba no timba ndroi nitibo'ö ira, fefu, si lö tababaya tangada.
7 Sedöna mombambaya ya'ia, ba i'ohe zi'öli, ba ma toho, ba ahori tetunu ba galitö."

 Töi zabölö andrö khö Dawido 

II. 8 Da'e döi zabölö andrö khö Dawido: Iseba'ali, ma'uwu Hakhimono, högö zi datölu andrö. Ilau dohonia, ba 800 zi mate, ha samuza.
9 Ba fanetenia ba zi datölu andrö, sabölö, ba Eleazari, ono Dodo, ma'uwu Gahohi. Ya'ia nawö Dawido ba Wasi Dami, me no uwulo ba da'ö Ndrawa Wilisiti ba wanuwö. Ba me lawuwu ira furi Iraono Gizeraeli,
10 ba lö ibulö'ö ia, ilau ba Ndrawa Wilisiti, irege atage dangania, irege falemba ba ndranga zi'öli; tobali möna sibai ia ibe'e Yehowa, me luo da'ö. Ba mangawuli zato, la'o'ö ia — hatö ba wangai sahulu ira.
11 Ba fanetenia, ba Sama, ono Age, banua Harari. Samuza ma'ökhö, ba owulo Ndrawa Wilisiti ba Lehi. Ba so ba da'ö kabu harita. Ba me moloi zato, ba Ndrawa Wilisiti andrö,
12 ba i'agö dalu kabu andrö, itimba Ndrawa Wilisiti, ilau khöra, ba möna sibai ia ibe'e Yehowa.
13 Ba samuza ma'ökhö, ba datölu — ba zi tölu ngafulu, högöra andrö — zi möi misi tou khö Dawido ba dögi narö gara andrö, ba hati Adula, me no so ba ndraso, ba Refa'i, Ndrawa Wilisiti, sambawa.
14 Ba hati andrö so Dawido, me luo da'ö, ba so nifataro ba Mbetilekhema Dawa Wilisiti.
15 Ba itörö tödö Dawido [nidanö si sökhi] ba imane: Ha niha zana'u ögu idanö ba mba'a andrö ba zinga mbawa göli ba Mbetilekhema?
16 Ba latörö golombaseŵa Ndrawa Wilisiti sabölö andrö si datölu, lata'u nidanö ba mba'a andrö, ba zinga mbawa göli ba Mbetilekhema, ba la'ohe khö Dawido. Ba lö edöna ibadu, iduwagö kho Yehowa, [sumange],
17 imane: Yamutimba khögu Yehowa wolau si manö! Do zabölö andrö, si lö ba dödö nosora we'amöi! — ba lö'ö manö ibadu. Da'ö nilau zabölö andrö si datölu.
18 Ba Abiza'i andrö, akhi Yoabi, ono Zeruya, ba no högö zi tölu ngafulu göi. Ilau dohonia, ba 300 zi mate, ba sebua töi ia ba zi tölu ngafulu andrö.
19 Ba zi tölu ngafulu andrö, ba nifosumange ia, ba ya'ia högöra, ba lö ikhamö zi datölu andrö.
20 Ba Benaya andrö, ono Yehoyada, niha sabölö, si teturia ba nilaunia andrö, ba banua Gabese'eli. Ya'ia zamunu ono Garieli andrö, Iraono Moabi. Ba samuza ma'ökhö, me no aekhu deu si baku, ba ya'ia göi zamunu singo, si tou ba mba'a.
21 Ba ibunu göi Ndrawa Miserayi, samösa, niha sebua sibai; sara doho ba danga Ndrawa Miserayi andrö, ba ya'ia, ba ha si'o i'ohe, ba wolau khönia. Ba ira'u ba danga Ndrawa Miserayi andrö doho andrö ba ibunu ia tohonia.
22 Da'ö nilau Mbenaya andrö, ono Yehoyada. Sebua turia ia ba zi tölu ngafulu andrö, sabölö.
23 Ba zi tölu ngafulu andrö, ba nifosumange ia, ba si datölu andrö, ba lö'ö sa ikhamö. Ba ibe'e högö wazuri andrö khönia ia Dawido.
24 Ba samösa göi Gazaheli andrö, akhi Yoabi, ba zi tölu ngafulu andrö; ba baero ö, ba Elehana, ono Dodo, banua Mbetilekhema;
25 ba Sama, banua Harodi;
26 ba Elika, banua Harodi; ba Helesi, banua Welete; ba Ira, ono Ike, banua Dekoa;
27 ba Abiezeri, banua Ganatoti; ba Sibekhai, banua Husa;
28 ba Salemona, banua Gahohi; ba Maharai, banua Netofa;
29 ba Heledi, ono Mba'ana, banua Netofa; ba Ita'i, ono Ribai, banua Gibea andrö, ba mado Mbeniyami;
30 ba Benaya, banua Wireato; ba Hida'i, banua Nahale-Ga'asi;
31 ba Abieli, banua Mbeti Araba; ba Asimaweti, banua Mbahuri;
32 ba Eliyaba, banua Za'alibona; ba Yaseno, ma'uwu Guni; ba Yonata,
33 ono Zama, banua Harari; ba Ahiami, ono Zarari, banua Harari;
34 ba Elifeleti, ono Ahasibai, banua Ma'akha; ba Eliami, ono Gahitofeli, banua Gilo;
35 ba Hesero, banua Garemeli; ba Fa'ari, ma'uwu Garakhi;
36 ba Yigala, ono Natano, banua Zoba; ba Bani, mado Gado;
37 ba Seleki, Iraono Gamoni andrö; ba Naharai, banua Mbe'eroti, solohe fangöna khö Yoabi, ono Zeruya;
38 ba Ira, banua Yatiri; ba Garebi, banua Yatiri;
39 ba Uria andrö, Iraono Kheti; — tölu ngafulu a fitu fefu.

Faza 24

Sala Dawido, fangofaya niha andrö 

I. 1 Ba ifuli tesao wönu Yehowa ba Ndraono Gizeraeli, tobali ifarou khöra Dawido, wanguma'ö khönia: Labu! ofaya Ndraono Gizeraeli, fabaya mado Yuda!
2 Ba imane Dawido khö Yoabi ba ba gumandra andrö barö mbawania: Mitöröi mado Ndraono Gizeraeli fefu, i'otarai Dano, numalö ba Mbereseba, ba mi'ofaya niha, ena'ö urongo wa'ato niha ba danö!
3 Ba imane Yoabi khö razo: Ba he meotu tö wa'atora inönö niha Lowalangiu, Yehowa, ba götö zokhö ya'o, razo — gofu ha wa'ato ira sa'ae — ba hana wa omasi zokhö ya'o, razo, zi manö?
4 Ba abe'e li razo khö Yoabi ba ba gumandra andrö; ba laröi razo ira Yoabi kumandra andrö, ba wangofaya Iraono Gizeraeli.
5 La'ötö Yoridano ba ba Garuri labörötaigö ba ba mbanua andrö ba ndraso, ba ngai lala ba mado Gado ba ba Yaezeri.
6 Ba larugi danö Gileadi ba ola danö Ndraono Kheti, tanö ba Gadesi. Ba aefa da'ö, ba larugi Dano; ba moroi ba da'ö, ba lahole'ö ira tanö ba Zidona.
7 Ba larugi mbanua saro andrö, Tiro, ba latörö mbanua Ndraono Hewi ba banua Ndrawa Gana'ana, fefu, ba lasaŵa danö si raya, tanö mado Yuda, Mbereseba.
8 Ba me no latöröi danö ma'asagörö, siŵa waŵa a dua wulu wongi wa'ara, ba lafuli ira ba Yeruzalema.
9 Ba i'ombakha'ö khö razo Yoabi wa'ato niha ni'ofayara: fa'ato Ndraono Gizeraeli, ba 800.000 zabölö, solohe baluse, ba fa'ato mado Yuda, ba 500.000.
10 Ba itegu Dawido tödönia, me no iŵa'ö wangofaya niha. Ba imane Dawido khö Yehowa: No ebua horögu, me no ulau da'ö. Ba iada'e, ya'ugö Yehowa, ba efa'ö horö genonimö andre, noa sa owöhö sibai ndra'odo!

 I'otu'ö ia sama'ele'ö andrö, Gado. Fökhö waba. Fa'adöhö wamakao andrö 

II. 11 Ba me maoso Dawido, me moluo, ba so niŵa'ö Yehowa khö Gado andrö, sama'ele'ö, sangi'ila andrö khö Dawido, imane:
12 Ae ŵa'ö khö Dawido: Da'ö niŵa'ö Yehowa; Tölu balö uŵa'ö khöu, tuyu zomasi'ö ulau khöu!
13 Ba möi yomo khö Dawido Gado, i'ombakha'ö khönia, imane khönia: Hadia zomasi'ö: medölu fakhe lofo sebua ba danöu, ba ma tölu waŵa lagohi'ö emaliu ba i'alui ndra'ugö si'öli, ba ma zui tölu bongi wökhö waba ba danöu? Ba timba tödöu ba faigi, hadia nifuligu khö zamatenge ya'o!
14 Ba imane Dawido khö Gado: Ata'u sibai ndra'o — yagöna ita tanga Yehowa, me no ebua sibai wa'ahakhö dödönia. Ba lö'ö sa omasido na gönado tanga niha!
15 Ba ituyu khönia wökhö waba Dawido. Ba baŵa si'aikö wamasi gandru, me ibörötaigö fökhö andrö, ba mate niha ba danö, i'otarai Dano, numalö ba Mbereseba, 70.000.
16 Ba me ba Yeruzalema i'oro'ö dangania mala'ika andrö, ba wamakiko ya'ira, ba aröuröu ba dödö Yehowa wamunu andrö, ba imane khö mala'ika andrö, samakiko niha: Noa, bato sa'ae! — Ba ba zinga golayama mbasitö khö Garafa, Iraono Yebusi andrö, so mala'ika Yehowa.

 Mame'e sumange Dawido 

III. 17 Ba me i'ila Dawido ibunu niha sato mala'ika andrö, ba imane khö Yehowa: Hiza, ya'o zamazökhi horö, ya'o zolalö, ba hadia horö mbiri-biri andrö? Ya'odo otu'ö, si sawu ya'aga!
18 Ba me luo da'ö, ba möi khö Dawido Gado andrö, imane khönia: Ae miyaŵa ba fa'anö naha wame'e sumange khö Yehowa, ba golayama mbasitö khö Garafa andrö, Iraono Yebusi!
19 Ba möi miyaŵa Dawido, i'o'ö niŵa'ö Gado, dali goroisa Yehowa.
20 Ba me ifakhölö ia Arafa, me i'ila moroi sa razo ba awönia, ba möi ia tou, ifaöndrö ia föna razo, irugi tou danö bawania.
21 Ba imane Arafa: Hadia wa möi zokhö ya'o, razo, khö zawuyunia? Ba imane Dawido: Ba wowöli khöu olayama mbasitö andrö, ena'ö ufa'anö naha wame'e sumange khö Yehowa, ena'ö tebato wamakao andrö ba mbanuada.
22 Ba imane Arafa khö Dawido: Yamuhalö manö zomasi ia sokhö ya'o, razo, ba yamube'e sumange; hiza zaŵi sumange ba kureta famöbörö wakhe andrö ba fakake zaŵi,
23 eu — ahori ibe'e buala da'ö khö razo sawuyu zokhö ya'o, razo. Ba imane na khö razo: Yamuhakhösi tödö ndra'ugö Lowalangiu, Yehowa!
24 Ba imane razo khö Garafa: Böi, ube'e mböli, u'öli khöu: lö ube'e sumange Lowalangiu Yehowa, sumange nitunu, nibe'e buala khögu. Ba i'öli golayama mbasitö andrö, awö zaŵi, Dawido, 50 rufia mböli.
25 Ba ifa'anö ba da'ö naha wame'e sumange khö Yehowa Dawido, ba ibe'e zumange nitunu ba sumange fangorifi. Ba ahakhö dödö Yehowa niha ba danö ba döhö wamakao andrö ba Ndraono Gizeraeli.

RAZO I

Faza 1

Fa'atua Dawido 

I. 1 Ba me no atua Dawido, me no numalö ndröfinia, ba oafu-afu manö ia, he ŵa'ae la'olohuni ambala.
2 Ba lamane khönia enoninia: Dala'alui nono alawe khö zokhö ya'aga, razo, ono alawe si lö irai falukha ba ndramatua, ena'ö ngoni-ngoni razo ia ba sondrorogö ya'ia; na ötalagui da'ö, ba döhö wa'oafu zokhö ya'aga, razo.
3 Ba la'alui ba danö Ndraono Gizeraeli ma'asagörö nono alawe si sökhi bawa ba lasöndra, Abizagi, banua Zunema ba la'ohe khö razo.
4 Ba no ono alawe si sökhi si'ai bawa, ba tobali sondrorogö razo ia, ngoni-ngoninia, ba lö'ö sa orudu khönia razo.

 Ibali'ö razo ia ena'ö Adonia 

II. 5 Ba maoso Gadonia, ono Hagita andrö, imane: Ya'odo zi tobali razo dania! Ba i'öli sa'ae khönia gureta ba kudo, ba 50 ifa'aso khönia niha, sowaö-waö fönania.
6 Ba lö irai ibusi dödönia amania, ba götönia, wanguma'ö khönia: Hana wa ömanö? Ba no si sökhi si'ai boto ia, ba no fanete Gabisalomi, ba wa'atumbu.
7 Ba fahuhuo Gadonia khö Yoabi, ono Zeruya, ba khö Gabiataro andrö, ere, ba fa'awö ira khönia.
8 Ba Sadoki andrö, ere, ba Benaya, ono Yehoyada ba Natano sama'ele'ö, ba he Sime'i ba Re'i, ba saradadu andrö khö Dawido, ba no tenga si fa'awö khö Gadonia.
9 Ba me itaba mbiri-biri ba saŵi ba ono zaŵi nibula Adonia, ba gara gulö andrö, ba ngai gumbu Rogeli, ba ikaoni dalifusönia fefu, ono razo, awö ma'uwu Yuda, fefu, enoni Dawido; ba si lö ikaoni,
10 ba Natano, sama'ele'ö, ba Benaya ba saradadu andrö ba akhinia Selomo.

 Latimba da'ö Natano ba Baseba 

III. 11 Ba imane Natano khö Mbaseba, ina Zelomo: Tabe'e no orongo, wa no tobali razo Adonia, ono Hagita; lö nirongo Dawido, sokhö ya'ita.
12 Ba da'ufobawa lala khöu, he öwisa wangorifi ya'ugö ba onou Selomo.
13 Ae yomo khö Dawido, ba ömane khönia: Hadia, lö si möi'ö ba hölu khö genoniu ira alawe andre, ya'ugö sokhö ya'o, razo, wanguma'ö: Onou Selomo dania razo, fangaligu, ba ya'ia dania zidadao ba dadaomagu? Ba hana wa no Adonia zi tobali razo?
14 Ba fatua fahuhuo na ndra'ugö ba da'ö khö razo, ba so göi ndra'o, u'o'ö ndra'ugö yomo, ba ufaduhu'ö niŵa'öu.
15 Ba möi si bakha khö razo Mbaseba; ba si no atua sibai razo, ba no Abizagi, banua Zunema, ngoni-ngoninia.
16 Ba mangalulu Mbaseba, ifalögu tou ia, ba imane razo: Hadia ni'andröu?
17 Ba imane khönia: He sokhö ya'o, no möi ba hölu ndra'ugö khö genonimö andre, ba khö Lowalangiu, Yehowa, wanguma'ö: Onou Selomo dania razo fangaligu, ba ya'ia dania zidadao ba dadaomagu!
18 Ba hiza, ba no Adonia zi tobali razo, ba lö'ö sa nirongou, ya'ugö sokhö ya'o, razo.
19 Ba no oya itaba saŵi si matua ba ono zaŵi nibula ba biri-biri, ba no ikaoni ba da'ö nono razo fefu, ba Abiataro, ere, ba Yoabi, kumandra sebua; ba enoniu Selomo, ba lö nikaoninia.
20 Ba ya'ugö, sokhö ya'o, razo, nitöngöni Ndraono Gizeraeli fefu, ena'ö ö'ombakha'ö khöra, ha niha dania zidadao ba dadaomamö, fangaliu, ya'ugö sokhö ya'o, razo.
21 Ha si'ai dania öleagö tou ndra'ugö ba ngai ndra tuau, ya'ugö sokhö ya'o, razo, ba mobahulu ndra'aga onogu Selomo!
22 Ba lö saetu na huhuonia khö razo, ba hiza Natano, sama'ele'ö.
23 Ba lamane khö razo: Hiza Natano, sama'ele'ö! Ba i'ondrasi razo, ifalögu tou ia ba zalo, fönania,
24 ba imane: He sokhö ya'o, razo! hadia, ya'ugö zanguma'ö: Adonia zi tobali razo fangaligu, ya'ia dania zidadao ba dadaomagu?
25 Noa sa möi ia mitou ma'ökhö, ba no oya itaba saŵi si matua ba ono zaŵi nibula ba biri-biri, ba no ikaoni nono razo fefu ba kumandra ba Abiataro ere. Ba hiza, ba manga ira khönia ba labadu nagu, ba lamane: Ya'ahowu razo Adonia!
26 Ba ya'odo, enonimö andre, ba Sadoki ere ba Benaya, ono Yehoyada ba enoniu Selomo, ba lö nikaoninia.
27 Hadia, ya'ugö zanguma'ö da'ö, ba lö öfarongogö ba genonimö ha niha dania zidadao ba dadaomamö, fangaliu, ya'ugo sokhö ya'o, razo?

 Ifarongogö ba niha sato Dawido, wa no Selomo nihonogöi fangalinia dania 

IV. 28 Ba itema linia razo, Dawido, imane: Mihede khögu khö Mbaseba! Ba so ia, i'ondrasi razo.
29 Ba fahölu razo, imane: Ba wa'aduhu wa'auri Yehowa, si no mangefa'ö ya'o ba ngawalö wamakao andrö fefu, 30— dali we'amöigu ba hölu khöu, ba khö Yehowa, Lowalangi Ndraono Gizeraeli, me umane: Onou Selomo dania razo furigu, ba ya'ia dania zidadao ba dadaomagu, fangaligu, da'ö utörö ma'ökhö.
31 Ba ifaöndrö ia Baseba tou ba zalo, mangalulu ia khö razo, ba imane: Ya anau noso zokhö ya'o, razo, Dawido!
32 Ba imane razo Dawido: Mihede khögu khö Zadoki, ere, ba khö Natano, sama'ele'ö, ba khö Mbenaya, ono Yehoyada. Ba möi ira yomo khö razo.
33 Ba imane razo: Mi'ohe genoni zokhö ya'ami, ba mifakudo nonogu Selomo ba kudo kalide khögu ba mi'ohe mitou ia ba Gihona.
34 Ba da'ö dania labayoini ia razo Ndraono Gizeraeli Sadoki ere ba Natano sama'ele'ö; ba aefa da'ö, ba milau dorofe, ba mu'ao ami, mimane: Ya'ahowu razo Selomo!
35 Ba mi'o'ö sa'ae ia miyaŵa, ena'ö möi ia miyomo ba ena'ö mudadao ia ba dadaomagu, fa ya'ia razo fangaligu; noa sa ya'ia niŵa'ögu, ena'ö ya'ia razo ba Ndraono Gizeraeli ba ba mado Yuda.
36 Ba itema li razo Benaya, ono Yehoyada, imane: Ya'ia da'ö! Yamutehe Yehowa, Lowalangi zokhö ya'o, razo!
37 Si mane fanolo Yehowa sokhö ya'o, razo, ya si manö göi wanolonia Selomo ba yamu'alaŵa'ö na yaŵa dadaomania, moroi ba wa'alaŵa dadaoma zokhö ya'o, razo Dawido!
38 Ba möi ira mitou, ira Sadoki ere Natano sama'ele'ö ba Benaya, ono Yehoyada, awö wazuri andrö, ba lafakudo Zelomo ba hulu kudo kalide andrö khö razo Dawido, ba la'ohe ia ba mbewe Gihona.
39 Ba ihalö dandru wanikha andrö ba nose Sadoki ere, ba ibayoini Zelomo. Ba aefa da'ö, ba lalau dorofe, ba mu'ao zato fefu, lamane: Ya ahowu razo Selomo!
40 Ba la'o'ö ia miyaŵa niha sato fefu ba lalau zurune sato andrö, ba lakaraini wa'iki, ma'ifu tö, ba asila danö, ba wangehegö andrö khöra.

 Fa'ata'u Gadonia ba fa'ahakhö dödö Zelomo khönia 

V. 41 Ba irongo Adonia, awö nikaoninia andrö fefu, si so khönia, me no aefa sibai manga ira. Ba me irongo li dorofe andrö Yoabi, ba imane: Hadia zebua li andrö ba fagua-guasa, yomo ba mbanua?
42 Ba me humede na ia, ba so Yonata andrö, ono Gabiataro ere. Ba imane Adonia: Ae ba da'e, niha si faduhu dödöda ndra'ugö, turia si sökhi ö'ohe khöda!
43 Ba itema li Gadonia Yonata, imane khönia: Si ndruhu! noa sa ibali'ö razo Zelomo sokhö ya'ita, razo Dawido!
44 Ba noa sa ibe'e awönia razo Zadoki ere ba Natano sama'ele'ö ba Benaya, ono Yehoyada, awö wazuri andrö; ba no lafakudo ia ba kudo kalide khö razo.
45 Ba no labayoini razo ia ba Gihona ira Sadoki ere Natano sama'ele'ö, ba no möi ira miyaŵa, moroi ba da'ö, no owua-wua dödö, no tobali humufa mbanua. Da'ö wagua-guasa andrö nirongomi.
46 Ba no mudadao Zelomo ba dadaoma razo.
47 Ba noa sa'ae möi genoni razo, ba wamahowu'ö sokhö ya'ita, razo Dawido, wanguma'ö: Yamu'ebua'ö na döi Zelomo Lowalangimö, moroi ba döimö, ba yamu'alaŵa'ö na yaŵa dadaomania, moroi ba dadaomamö andrö! Ba no mangalulu razo ba gasonia.
48 Ba noa na imane razo: Nisuno Yehowa, Lowalangi Ndraono Gizeraeli, samedadao ba dadaomagu fangaligu, ma'ökhö, ba zanehe hörögu!
49 Ba tokea fefu nikaoni Gadonia ba maoso ira, ifuli ia khöra zamösana.
50 Ba ata'u sibai Gadonia Zelomo, ba maoso ia, möi ia mu'olembai dandru andrö ba naha wame'e sumange.
51 Ba la'ombakha'ö khö Zelomo, lamane: Hiza, no i'olembai dandru ba naha wame'e sumange Adonia, ba wa'ata'unia razo Selomo, ba no imane: Yamöi ba hölu khögu ua razo Selomo, wa lö ifabunu'ö genoninia andre.
52 Ba imane Selomo: Na niha satulö tödö ia dania, ba sara mbu ba högönia lö atoru ba danö; ba na ta'ila ilau zi lö sökhi, ba si mate ia!
53 Ba lahalö ia ba zinga naha wame'e sumange; ba me irugi yomo, ba ifalögu tou ia föna razo Selomo. Ba imane khönia Selomo: Fuli'ö ba khömi!

Faza 2

Oroisa Dawido khö Zelomo, Fa'amate Dawido 

I. 1 Ba me no ahatö wa'amate khö Dawido, ba ibe'e li khö nononia Selomo,
2 imane: Na utörö sa'ae lala niha fefu, ba abe'e'ö dödöu, ya sabölö ndra'ugö.
3 O'ö hadia niŵa'ö Yehowa, lala khönia törö, ba o'ö gamakhoitania ba oroisa, awö huku, awö wamaduhu'ö andrö, dali zi so ba zura goroisa Moze, ena'ö mofozu fefu nilaumö ba ena'ö si sökhi lua-lua döröŵamö, gofu heza möi'ö.
4 Ena'ö itörö niŵa'ö Yehowa, niŵa'önia ba khögu andre, me imane: Na lafaigi-faigi lalara iraonou, na lö faröi ira wanörö lalara fönagu, na a'oi dödöra ba na a'oi gera-erara, ba lö tebulö nga'ötömö ba dadaoma razo ba Ndraono Gizeraeli.
5 Ba noa göi ö'ila, hadia nilau Yoabi, ono Zeruya, khögu, he iwisa ba gumandra Ndraono Gizeraeli andrö si darua, Abineri, ono Neri, ba Amasa, ono Yeteri, wamunu ya'ira, timba wanuwö, me lö fanuwö, modo mböbö löwi-löwinia ibe'e, do si mane saduwa ba wanuwö, ba he badagahe ba gahenia.
6 Ba faigi he oŵisa, ba wa'atua-tuamö andrö, ba fa böi atulötulö manö ikhamö narö danö huwania andrö.
7 Ba iraono Mbarasilai andrö, banua Gileadi, ba öhakhösi tödö, öbe'e sorudu manga khöu ira; si manö sa göi wolaura khögu no, me moloi ndra'o ibe'e Abisalomi.
8 Ba so na göi khöu ba da'ö Zime'i andrö, ono Gera, mado Mbeniyami, banua Mbahuri: si no mangelifi sibai ya'o da'o, me luo usaŵa Mahana'i. Ba me ifaondragö zui ndra'o furi ö, mitou ba mbewe Yoridano, ba möido ba hölu khönia, khö Yehowa, no umane: Lö ufabunu'ö ndra'ugö!
9 Ba ya'ugö, ba böi zi lö ö'otu'ö ia; noa sa niha satua-tua ndra'ugö ba ö'ila he öwisa khönia, ena'ö togule ndro ba huwania mitou barö danö öbe'e.
10 Ba mate Dawido, itörö lala ndra tuania, ba lako'o ia ba mbanua Dawido andrö.
11 Ba fa'ara wamatörö Dawido Iraono Gizeraeli, ba no öfa wulu fakhe; ba Heberona, ba mewitu fakhe, ba ba Yeruzalema, ba tölu ngafulu a tölu.

 Ifabunu'ö Gadonia Selomo ba itibo'ö Gabiataro 

II. 12 Ba no dumadao ba dadaoma namania Dawido Zelomo, ba itugu aro wa'arazonia.
13 Ba möi yomo khö Mbaseba, ina Zelomo, Gadonia andrö, ono Hagita. Ba imane Baseba: Hadia, ba zi sökhi we'amöimö? Ba imane: Ba zi sökhi.
14 Ba imane khö Mbaseba: So niŵa'ögu khöu. Ba imane: ŵa'ö.
15 Ba imane Adonia: No örongo, wa no khögu wa'arazo, mege, awö wa no ladöna-döna Iraono Gizeraeli ya'odo dania razo, ba he wisa wa'atobalinia dania, wa no khö nakhigu möi wa'arazo, me no Yehowa zangohonogöi khönia.
16 Ba iada'e, ba ha sambalö ni'andrögu khöu; böi zi lö öfondrondrongo khögu! Ba imane khönia: ŵa'ö.
17 Ba imane: Andrö khö razo Selomo — na ya'ugö, ba i'o'ö — ena'ö ibe'e dongagu Gabizagi andrö, banua Zunema.
18 Ba imane Baseba: Lau, fahuhuo ndra'o khö razo, ba ni'andröu andrö.
19 Ba möi yomo khö razo, Selomo Mbaseba, ba huhuo andrö khö Gadonia. Ba maoso razo, ifaondragö ia, ifaöndrö ia föna ninania, ba mudadao ia ba dadaomania; ba labe'e göi dadaoma nina razo, ba mudadao göi ia, ba gambölö razo.
20 Ba imane: So ni'andrögu khöu ma'ifae, böi zi lö öfondrondrongo khögu! Ba imane khönia razo: ŵa'ö manö, ina, lö zi lö ufondrondrongo khöu.
21 Ba imane inania: Ena'ö na labe'e donga ga'au Adonia Gabizagi andrö, banua Zunema.
22 Ba itema li ninania razo Selomo, imane: Ai, hana wa [ha] Abizagi andrö, banua Zunema, ö'andrö khö Gadonia, sökhi manö ödölö wangandrö khönia wa'arazo göi — noa sa atö ga'agu ia — khönia ba khö Gabiataro ere ba khö Yoabi, ono Zeruya.
23 Ba fahölu Zelomo ba khö Yehowa, imane: Yamulau khögu Lowalangi, na tenga si mate Gadonia, me no i'andrö da'ö!
24 Faya, wa no sauri Yehowa, si no mangaro'ö ya'o ba si no mamedadao ba dadaoma namagu Dawido ya'o, ba si no mame'e satua baomo ndra'odo, dali niŵa'önia andrö, na tenga ma'ökhö andre labunu Gadonia!
25 Ba iŵa'ö li razo, Selomo khö Mbenaya, ono Yoyada; ba da'ö zanaru'ö si'öli khö Gadonia, ba mate ia.
26 Ba imane razo khö Gabiataro ere andrö: Ae ba Ganatoti ba kabumö andrö, si mate sa ndra'ugö. Ba tenga sa ma'ökhö ubunu ndra'ugö, me no sangosa'ö tawöla Zo'aya, Yehowa, ndra'ugö, sowaö-waö föna namagu Dawido, ba me no ahori göi ötaögö wamakao andrö nitaögö namagu.
27 Ba tobali itibo'ö Gabiataro andrö Selomo, fa böi sa'ae ere ia khö Yehowa, ena'ö itörö li Yehowa andrö, niŵa'onia ba Zilo no, ba nga'ötö Eli andrö.

 Ifabunu'ö Yoabi, ba IV. Sime'i 

III. 28 Ba irongo duria da'ö Yoabi. Noa sa awö Gadonia mege Yoabi, he ŵa'ae lö si möi ia awö Gabisalomi me föna. Ba moloi Yoabi, isaŵa nose Yehowa ba i'olembai dandru andrö ba naha wame'e sumange.
29 Ba la'ombakha'ö khö razo Selomo, lamane: No moloi Yoabi, no isaŵa nose Yehowa, ba i'iagö zinga naha wame'e sumange! Ba ifatenge Mbenaya, ono Yoyada, Selomo, imane khönia: Ae bunu ia!
30 Ba irugi nose Yehowa Benaya, ba imane khö Yoabi: Da'ö niŵa'ö razo: Ae baero! ba imane: Böi, ba da'e matedo! Ba ifuli khö razo Benaya, imane: Da'ö niŵa'ö Yoabi, da'ö wanemania ligu.
31 Ba imane khönia razo: O'ö niŵa'önia, bunu ia, ba ko'o, ena'ö öheta ba hulugu ba ba hulu nga'ötögu ndro andrö, niduwagö Yoabi lö börö,
32 ba ena'ö ba hulunia ihare'ö ndronia Yehowa, me no darua ibunu niha satulö moroi khönia ba si sökhi moroi khönia; no ibunu lö nirongo namagu Dawido: Abineri andrö, ono Neri, kumandra Ndraono Gizeraeli, ba Amasa, ono Yeteri, kumandra ma'uwu Yuda.
33 Ba ba hulu Yoabi sa'ae yatohare ndro andrö ba ba hulu nga'ötönia, si lö mamalö-malö, ba ya ahowu khö Yehowa Dawido, awö nga'ötönia, si sawu ya'ira, ba he dadaomania, irugi zi lö aetu!
34 Ba möi miyaŵa Mbenaya, ono Yoyada, itaru'ö zi'öli khö Yoabi, ibunu; ba ba lewatönia ba danö si mate lako'o ia.
35 Ba Benaya andrö, ono Yoyada, ibe'e fangalinia, högö zabölö, razo; ba Sadoki ere andrö, ba ibe'e fangali Gabiataro.
IV. 36 Ba ifatenge razo, ifakaoni'ö Zime'i andrö, imane khönia: Ba Yeruzalema lau nomou, ba ba da'ö iagö, böi manö ofanö ba da'ö, gofu heza.
37 Ba na mofanö'ö, na ö'ötö Gendrona, ba si mate ndra'ugö, böi zi lö aboto ba dödöu; ba hulumö dania so ndromö.
38 Ba imane Sime'i khö razo: Lau, i'o'ö niŵa'ö zokhö ya'o, razo, sawuyumö andre. Ba ba Yeruzalema soso Zime'i, ara ma'ifu.
39 Ba medölu fakhe, ba so zoloi sawuyu Zime'i, darua, lasaŵa Nakhisi andrö, ono Ma'akha, razo Gata. Ba me la'ombakha'ö khö Zime'i: Hiza, ba Gata so zawuyumö andrö!
40 ba ifosela galidenia Sime'i ba mofanö ia, isaŵa Gata khö Nakhisi, ba wangalui sawuyunia. Irugi Gata ba ihalö zawuyunia ba da'ö.
41 Ba la'ombakha'ö khö Zelomo, no iröi Yeruzalema Sime'i, no möi ba Gata ba no mangawuli ia.
42 Ba ifatenge razo, ifakaoni'ö Zime'i, ba imane khönia: Hadia, tenga no ube'e ba hölu ndra'ugö khö Yehowa, ba tenga no uŵa'ö khöu: Ha si'ai mofanö ndra'ugö heza, ba si mate ndra'ugö — böi zi lö aboto ba dödöu? Ba no ömane khögu: Lau, urongo!
43 Ba hana sa, wa no olifu'ö wa no möi'ö ba hölu ba khö Yehowa, ba hana wa lö ö'o'ö goroisa andrö, nibe'egu khöu?
44 Ba imane na razo khö Zime'i: No ö'ila zi lö sökhi andrö fefu, nitegu dödöu ya'ugö, nilaumö khö namagu Dawido. Ba yamuhare'ö ba hulumö horöu andrö Yehowa:
45 ba ya ahowu razo Selomo, ba ya'aro dadaoma Dawido andrö, föna Yehowa, irugi zi lö aetu!
46 Ba ibe'e li khö Mbenaya, ono Yoyada, razo; ba möi tou da'ö, itaru'ö zi'öli khö Zime'i, ba mate ia.

Faza 3

Ihalö nono Wara'o Selomo 

I. 1 Ba me aro sa'ae wa'arazo ba danga Zelomo, ba ifakhai si tengabö'ö Wara'o, razo Miserayi. Ihalö nono Wara'o, i'ohe ba mbanua Dawido, gasa-gasa wolaunia gödonia ba osali Yehowa, awö wangasiwai öli Yeruzalema, öli kara.
2 Ba hili-hili na mame'e sumange zato, irugi da'ö, ba lö'ö na sa mulau nahia döi Yehowa.
3 Ba Selomo, ba i'omasi'ö Yehowa, i'o'ö nifakhoi namania Dawido, ha fa ba hili-hili na göi mame'e sumange ia ba manunu kumöyö.
4 Ba möi ba Gibeona razo, ba wame'e sumange ba da'ö, me no da'ö gamaedola zi a'a hili-hili andrö. Hönö nga'eu sumange ibe'e Selomo ba naha wame'e sumange andrö.

 Fangifinia ba Gibeona 

II. 5 Ba i'oroma'ö ia Yehowa khö Zelomo, ba Gibeona, ba zi bongi, ba wangifi. Ba imane Lowalangi: andrö hadia nibe'egu khöu.
6 Ba imane Selomo: No ebua sibai dödöu khö genoniu andrö, amagu Dawido, ba noa sa göi itörö lalania, sanehe ndra'ugö, lö si faröi ia ba no satulö tödö ia ba sadölö era-era khöu; ba no lö nibulö'öu khönia fa'ebua dödö andrö, wame'e ono matua khönia, sidadao ba dadaomania, si mane ma'ökhö.
7 Ba hiza, ya'ugö Yehowa, Lowalangigu, no öbali'ö razo genoniu andre, fangali namagu Dawido. Ba ya'o, ba iraono, lö u'ila he wisa wofanö ba lö u'ila he wisa wangawuli.
8 Ba no so ba hunö mbanuau genoniu andre, ba hunö mbanuamö andrö, nituyumö, banua sebua andrö, si lö mutaha mu'erai, ba wa'ato, ba si tebai ta'ofaya.
9 Ba ena'ö na öbe'e khö genonimö andre dödö samondrongo li, ena'ö tola ifatörö mbanuamö andrö ba ena'ö i'ila hadia zi sökhi ba hadia zi lö sökhi. Ha niha sa zangila mamatörö banuamö andrö, si no ato sibai?
10 Ba omasi Zo'aya, me da'ö ni'andrö Zelomo.
11 Ba imane khönia Lowalangi: Me no da'o ni'andröu, ba me tenga fa'anau noso ba tenga fa'ebua gana'a ba tenga fa'amate zi fa'udu khöu ö'andrö, me no fa'atua-tua ni'andröu, ba wamondrongo si duhu,
12 ba u'o'ö ni'andröu andrö: ube'e khöu dödö satua-tua si so era-era, ena'ö lö famaedou, he ba götö mege ba he ba götö dania.
13 Ba ube'e göi khöu zi tenga ni'andröu, he fa'ebua gana'a ba he fa'ebua döi, ena'ö lö famaedou ba zalaŵa, götö wa'anau nosou.
14 Ba na ötörö lala andrö khögu, na ö'o'ö nifakhoigu andrö ba oroisagu, si mane fanörö namau Dawido mege, ba ube'e göi khöu wa'anau noso.
15 Ba me tokea Zelomo, ba hiza, ba fangifi. Ba me no irugi Yeruzalema, ba möi ia föna dawöla zura goroisa Yehowa, mame'e sumange ia, sumange nitunu ba sumange fangorifi; ba ibe'e gö genoninia fefu.

 Fa'atua-tuania ba wanguhuku 

III. 16 Ba darua zi möi khö razo, me luo da'ö, ira alawe sohorö, la'ondrasi ia.
17 Ba imane si samösa: He Tua, no oruduga yomo galawe da'e, ba mo'ono ndra'o ba zi so ia, yomo ba da'ö.
18 Ba tölu bongi aefa wadonogu, ba madono göi galawe da'e; no orudu ndra'aga, ba lö khöma niha bö'ö yomo, ha ya'aga, daruaga.
19 Ba mate nono galawe da'e, ba zi bongi, noa sa ilangö ba wemörö.
20 Ba maoso ia, me talu mbongi, ihalö nonogu ba ngaigu, me no mörö zawuyumö andre, ba ifaförö ba ngainia; ba ononia si no mate, ba ibe'e ba ngaigu.
21 Ba me maoso ndra'o me moluo, ba wamaenu onogu, ba hiza, ba no mate. Be me no ufaigi sibai, me no abölö moluo, ba hiza, ba no tenga onogu, ni'adonogögu.
22 Ba imane ira alawe si sambua: Faya, onogu zauri, ba onou zi mate! Ba imane si samösa: Fayau, onou zi mate ba onogu zauri! Ba fagua-gua ira ba da'ö, föna razo.
23 Ba imane razo: Niŵa'ö da'e, ba: Onogu da'ö, sauri, ba onou zi mate! Ba niŵa'ö da'ö, ba: Faya, onou zi mate, ba onogu zauri!
24 Ba imane na razo: Mihalö khögu wöda! Ba me la'ohe khö razo wöda andrö, ba imane:
25 Misila nono andrö, sauri, ba tambai ba da'e ba tambai ba da'ö mibe'e.
26 Ba humede ndra'alawe andrö, sauri ono, khö razo — me no ahakhö sibai dödönia nononia — imane: He Tua, mibe'e manö auri khönia nono andrö, ba böi mibunu! Ba imane si samösa: Böi möi khögu, ba böi möi khöu: misila!
27 Ba itema linia razo, imane: Sanguma'ö mege: Mibe'e manö auri khönia nono andrö, ba böi mibunu! — da'ö ninania.
28 Ba me larongo wangetu'ö huku andrö khö razo Iraono Gizeraeli fefu, ba la'ata'ufi razo, me aboto ba dödöra, so khönia wa'atua-tua Lowalangi, ba wamatörö huku satulö.

Faza 4

Enoni Zelomo 

I. 1 Ba razo ba Ndraono Gizeraeli fefu sa'ae Zelomo.
2 Ba da'e högö genoninia: Ere Gasariya andrö, ono Zadoki.
3 Ba durutuli Gelihorefi ba Ahiya, faoma ono Zisa. Ba sa'asa sebua Yozafati, ono Gahiludi.
4 Ba Benaya andrö, ono Yoyada, ba kumandra zabölö. Ere göi Zadoki ba Abiataro.
5 Ba Asaria, ono Natano, ba no mufataro högö gumandru. Ba Sabudu, ono Natano, ba ere ba si fahuwu khö razo.
6 Ba Ahisari, ba mandru ba gödo, ba Adonira, ono Gabada, ba mandru rodi.
7 Ba felendrua khö Zelomo gumandru, ba Ndraono Gizeraeli fefu. Da'ö zama'ema balazo khö razo ba ba zoroiyomonia fefu, sara-sara waŵa zamösa ba zi döfi.
8 Ba da'e döira: Ono Huri ba hili mado Geferayi; ba ono Dekeri ba Makasi,
9 numalö ba Za'alabi ba ba Mbeti Zemesi ba ba Elono, irugi Mbeti Hanana;
10 ba ono Hezedi ba Garuboti, khönia göi Zokho ba tanö Heferi, ma'afefu;
11 ba ono Gabinadabi ba Nafata Dora, ma'asagörö; fo'omonia Dafata, ono Zelomo.
12 Ba Ba'ana, ono Gahiludi, ba Da'anakha ba ba Megido ba ba Mbeti Zeana ma'asagörö, ba ngai Zaretana, tou Yezere'eli, i'otarai Mbeti Zeana, numalö ba Habeli Mehola, irugi ba zi tambai Yokemea;
13 ba ono Geberi ba Ramoti, ba danö Gileadi, khönia mbanua Ya'iro andrö, ono Manase, ba danö Gileadi ba khönia göi danö Garagoba ba Mbazana, 60 mbanua sebua, banua nifo'öli ba nifolazi töla;
14 ba Ahinadabi, ono Ido, ba Mahana'i;
15 ba Ahimasi ba mado Nafetali; fo'omonia, ba ono Zelomo göi, Basimata andrö.
16 Ba Ba'ana, ono Huza'i, ba mado Gaseri ba ba Mbealoti;
17 ba Yozafati, ono Warua, ba mado Isasari;
18 ba Sime'i, ono Ela, ba mado Mbeniyami;
19 ba Geberi, ono Guri, ba danö Gileadi, ba danö Zihona andrö, razo Ndraono Gamori, ba ba danö Ogi, razo Mbazana.
20 Ba ma'uwu Yuda ba Iraono Gizeraeli, ba no ato sibai, timba wa'oya ngawua nene ba mbewe nasi, ba si manga-manga ira ba somuso tödö.

 Fa'ebua gana'ania 

II. 21 Ba razo sa'ae Zelomo ba gamatöröŵa razo fefu, i'otarai mboto Oifarati, irugi danö Miserayi; la'ohe zumange ba barö bawa Zelomo ira, sagötö ya'ia.
22 Ba balazo Zelomo ma'ökhö, ba 12 fiku hamo si sökhi ba 24 fiku hamo bö'ö,
23 ba 10 nga'eu saŵi nibula ba 20 nga'eu saŵi nikubaloi, ba 100 nga'eu biri-biri, lö lai mböhö ba nago ba laosi ba bebe ba manu, satabö.
24 Noa sa möi barö mbawania fefu, irugi mbewe Oifarati, i'otarai Difisa, numalö ba Gasa, fefu razo, irugi mboto Oifarati; ba lö'ö manö famadöni, fasui.
25 Tobali ahono manö ma'uwu Yuda ba Iraono Gizeraeli, barö ŵeŵe nagu khönia ba barö marafalania so zamösana, i'otarai Dano, numalö ba Mbereseba, götö wa'anau noso Zelomo.
26 Ba 40.000 khö Zelomo kudo gureta ba 12.000 nifake ba wakudosa.
27 Ba kumandru andrö ba samaigi balazo razo Selomo, fabaya balazo zi manga-manga khönia, sara-sara waŵa zamösa; lö labe'e ambö hadia ia.
28 Awö gandru ba töla gandru, soguna ba kudo gureta ba ba kudo ba wakudosa, ba la'ohe ba zi so razo, na inötö ba zamösana.

 Fa'atua-tuania 

III. 29 Ba ihöna khö Zelomo wa'atua-tua Lowalangi ba fa'aboto ba dödö, ba fotödö ihöna khönia, timba nene ba mbewe nasi,
30 tobali abölö wa'atua-tua Zelomo, moroi ba wa'atua-tua niha bö'ö fefu, tanö ba gatumbukha luo ba moroi ba wa'atua-tua Ndrawa Miserayi fefu.
31 Ba no atua-tua ia, moroi ba niha bö'ö fefu, he Etano andrö, ma'uwu Zera, ba he Hemano ba Khalikoli ba Darada, ono Maholi, ba teturia ia ba niha baero, fasui.
32 Tölu ngahönö ilau amaedola, ba sinunönia, ba no lima töra hönö.
33 Iwawakha'ö he wisa ngawalö geu, i'otarai geresi ba hili Libano, numalö ba zufa, si tumbu ba göli kara. Ba ifatunö he wisa zaliŵa-liŵa ba danö ba fofo ba kuökuö ba i'a.
34 Ba dozi soi, ba möi, ba wamondrondrongo fa'atua-tua Zelomo, sinenge zalaŵa ba guli danö fefu, ba zi no teruria wa'atua-tuania andrö.

Faza 5

Fawu'u li ira Zelomo Hiramo andrö, ba wolau osali 

I. 1 Ba ifatenge khö Zelomo genoninia Hiramo andrö, razo Diro; me no irongo no labayoini razo Zelomo, fangali namania. Sagötö fa'ara, ba no si fehuwu sibai khö Dawido Hiramo andrö.
2 Ba ifatenge khö Hiramo Selomo, imane khönia:
3 No örongo, wa no tebai ilau nomo döi Lowalanginia Yehowa amagu Dawido, börö wanuwö-nuwö andrö si tefasui ya'ia, irege ibe'e barö gahenia ira Yehowa.
4 Ba no ahono manö fasui, ibe'e khögu Lowalangigu, Yehowa, tobali lö'ö sa'ae si fa'udu ba lö'ö sa'ae si fatimba.
5 Ba no uŵa'ö tödögu ulau nomo döi Lowalangigu, Yehowa, dali niŵa'ö Yehowa khö namagu Dawido, me imane: Onou andrö, nifedadaogu dania ba dadaomamö, fangaliu, da'ö dania zolau omo döigu!
6 Ba ŵa'ö sa'ae, ena'ö lalau khögu geresi ba hili Libano, ba akha fao ba genoniu genonigu; ba ya'o zame'e luo genoniu, dali manö nifatömö. Noa sa'ae ö'ila, wa samösa lö ba khöma sangila molau eu, si mane banua Zidona andrö.
7 Ba me irongo niŵa'ö Zelomo Hiramo, ba omuso sibai dödönia, ba imane: Nisuno Yehowa ma'ökhö, si no mame'e ono satua-tua khö Dawido, högö soi sebua andrö!
8 Ba ifatenge khö Zelomo Hiramo, imane: No urongo niŵa'ou khögu. Ba ya'odo, ba ahori u'asogö hadia zomasi'ö töla geresi ba töla zenobari.
9 Akha la'ohe mitou ba mbewe nasi enonigu, moroi ba hili Libano, ba ya'o zanguma'ö forake ya'ia, irugi mbanua niŵa'öu khögu, ba ba da'ö, ba uŵa'ö wanudugö, ena'ö ya'ugö zamahalö'ö. Ba ya'ugö, ba ö'o'ö ni'andrögu, öbalazoi ndra'aga, ya'aga si samba omo.
10 Ba ifa'ema khö Zelomo döla geresi ba töla zenobari Hiramo, ha wa'oya zomasi ia.
11 Ba Selomo, ba ifa'ohe'ö khö Hiramo, ba 40.000 fiku gandru ba 4000 fiku fanikha mbua zai nifufu, balazora, ya'ira si samba omo. Ero röfi ifa'ohe'ö da'ö khö Hiramo Selomo.
12 Ba no ibe'e wa'atua-tua khö Zelomo Yehowa, itörö nifabu'unia khönia mege. Ba ha sara dödöra Hiramo Zelomo, ba fawu'u li ira.

 Lahönagö lafaigi zoguna, eu ba kara 

II. 13 Ba i'ofaya zohalöŵö rodi Selomo, ba Ndraono Gizeraeli fefu, ba fa'ato zi göna rodi andrö, ba 30.000.
14 Ba ifalalilali wamatenge ya'ira ba hili Libano, sara-sara waŵa, ba fulufulu ngahönö; tobali sara-sara waŵa ira ba hili Libano ba dua-dua waŵa ba khöra. Ba Adonira mandru ba rodi andrö.
15 Ba 70.000 khö Zelomo sonoro ba 80.000 zanoto kara ba hili, lö lai högöra ba mandru,
16 khö Zelomo, satua zangai halöŵö, 3.300 da'ö, samaigi-maigi niha andrö, sohalöŵö.
17 Ba iŵa'ö razo wamo'a kara sebua, si sökhi, kara nitoto, toyo gosali andrö dania.
18 Ba manoto-noto duka andrö khö Zelomo, la'asiwai mbalo, awö gara, ba wolau osali dania.

Faza 6

Osali 

I. 1 öfa ngaotu a ŵalu ngafulu fakhe i'otarai wa'aheta Ndraono Gizeraeli ba danö Miserayi ba no alua medölu fakhe razora Zelomo, me ifobörö wolau osali andrö khö Yehowa, ba mbaŵa Sifi, baŵa si dua.
2 Ba osali andrö, nilau razo Selomo, ba 60 hela wa'anau ba 20 hela wa'ebolo ba 30 hela wa'alaŵa.
3 Ba ewe'ewe andrö, föna zi ndruhu nomo, ba no 20 hela wa'anau, dali wa'ebolo gosali, ba 10 hela wa'ebolo, föna gosali.
4 Ba ifosandrela gosali, nifotarali.
5 Ba baero mbagolö, ba isahe na, fasui, ifasui gosali, awö nifo'oto'oto andrö, tanö furi, ibali'ö bate'e baero, fasui.
6 Si sagötö zahe-sahe andrö, tanö tou, ba 5 hela wa'ebolo, ba si sagötö, fanete, ba 6 hela ba si sagötö tanö yaŵa, ba 7 hela; noa sa ibosi mbagolö tanö baero, fasui, fa böi tefa'a ba mbagolö.
7 Ba me la'otomosi gosali andrö, ba kara si no mudölö mutoto mege, me labo'ai, lafa'anö, tobali lö murongo li wakake si'öli ba wotomo andrö, he farökha ba he fahö.
8 Ba bawandruhö ba zi sagötö tanö tou, ba ngai, ba tanö raya so, ba ora miyaŵa ba zi tatalu, ba ba zi sagötö tanö yaŵa.
9 Ilau sa'ae gosali andrö ba i'asiwai; ba sagö gosali fafa, ba gasö matua, ba oi eresi.
10 Ba ilau zahe-sahe andrö, ba gosali ma'afefu (fasui), lima hela zagötö, wa'alaŵa, ba ifaböbö ba gosali buatö eresi.

 Amabu'ula li Lowalangi 

II. 11 Ba humede Yehowa khö Zelomo,
12 imane: Ba gosali andrö, nilaumö: Na ötörö nifakhoigu andrö ba na ö'o'ö huku khögu ba na ötöngöni goroisagu, ba wanörö ya'ia, ba utörö khöu niŵa'ögu, fehedegu khö namau Dawido,
13 ba ba hunö Ndraono Gizeraeli u'iagö, ba lö u'erogö mbanuagu, Iraono Gizeraeli.

 He wisa na wame'e osali andrö 

III. 14 Ba ilau gosali andrö Selomo ba i'asiwai.
15 Ba bagolö tanö bakha ba gosali, ba bagolö eresi ibe'e, i'otarai zalo, irugi narö zagö ibalugö bagolö, tanö bakha. Ba fafa zalo tou, ba senobari.
16 Ba ibalugö fafa eresi zi 20 hela andrö, tanö ba hambo gosali (tanö bakha), i'otarai zalo, numalö barö zagö; ba da'ö ilau zi hulö mbate'e ba hambo, fondrege ni'amoni'ö andrö.
17 Ba 40 hela wa'anau zi hulö dalu zalo, föna wondrege ni'amoni'ö andrö.
18 Ba bagolö eresi tanö bakha, nisua, la'izu ndru'u ba bunga; oi eresi; lö oroma kara.
19 Ba tanö bakha ilau wondrege ni'amoni'ö andrö, ena'ö ba da'ö labe'e dawöla zura goroisa Yehowa.
20 Ba föna wondrege ni'amoni'ö andrö, si 20 hela fa'anau ba 20 hela fa'ebolo ba 20 hela fa'alaŵa, nifo'uli balaki, ifazökhi naha wame'e sumange, eresi.
21 Ba tanö bakha, ba ifo'uli balaki gosali Selomo, ba ifatörö rate balaki föna wondrege ni'amoni'ö andrö, nifo'uli balaki göi.
22 Osali ma'asambua ifo'uli balaki, fatutu; ba he naha wame'e sumange andrö föna wondrege ni'amoni'ö, ba ifo'uli balaki, ma'asambua.
23 Ba ba wondrege ni'amoni'ö andrö, ba dombua ifazökhi Kerubi, eu, töla zai, fulu hela wa'alaŵa.
24 Lima hela wa'anau gafi Kerubi si sambua, ba lima hela göi gafi zi sambua, tobali fulu hela, i'otarai mbalö gafinia si sara, numalö ba mbalö zi sara.
25 Ba fulu hela göi Kerubi si sambua; faoma manö Kerubi si dombua, he nga'eu, ba he fa'ebua.
26 Faoma fulufulu hela wa'alaŵa Kerubi andrö, si dombua.
27 Ba bakha ba wondrege ni'amoni'ö andrö ibe'e Kerubi andrö, ba no nibologö gafira, tobali irugi mbagolö ba zi tambai afi zi sambua, ba ba mbagolö ba zi tambai irugi afi zi sambua, ba ba dalu ba faondra gafi.
28 Ba ifo'uli balaki Kerubi andrö.
29 Ba ba mbagolö gosali, fasui, ba ifasua'ö Kerubi ba ohi ba bunga, bakha ba wondrege ni'amoni'ö ba baulu.
30 Ba salo gosali göi, ba ifo'uli balaki, bakha ba wondrege ni'amoni'ö ba baulu.
31 Ba bawandruhö wondrege ni'amoni'ö, ba ifolagö [eu] zai. Ba lesi mbawandruhö ba ehomo fatambai, ba no ni'olima sagi.
32 Ba ba lagö mbawandruhö zai andrö, si dua görö, ba ifasua'ö Kerubi ba ohi ba bunga, ba ifo'uli balaki Kerubi andrö ba ohi, balaki niböbözi, ni'anifi'ö.
33 Ba he ba mbawandruhö baulu, ba ifalau'ö gehomo zai, si öfa sagi,
34 ba dua görö lagö, senobari, ba faoma no mutaba dalu, tobali dua-dua görö nifuyu'ö.
35 Ba ifasua'ö Kerubi ba ohi ba bunga, ba ifo'uli balaki, si fatöfa ba nisua andrö.
36 Ba ikölini golayama fönaföna gosali, tölu winaeta kara si öfa sagi ba sawinaeta balo eresi.
37 Ba ndröfi si öfa, ba mbaŵa Sifi tebe'e tou doyo gosali Yehowa andrö,
38 ba ba ndröfi si felezara, ba mbaŵa buli, baŵa si ŵalu, ba te'asiwai gosali, fefu hadia ia zi faböbö khönia, he wisa wolau ya'ia, tobali mewitu fakhe i'olau'ö.

Faza 7

Ilau gödo Selomo 

I. 1 Ba gödonia andrö, ba meweledölu fakhe i'olau'ö Selomo, irege maulu wa'awai.
2 Eu gatua ba hili Libano nomo andrö, 100 hela wa'anau ba 50 hela wa'ebolo, ba 30 hela wa'alaŵa; tölu ngenoli gehomo eresi, moroi tou ba buatö eresi ba mbalö gehomo.
3 Ba sagö, ba eresi, yaŵa mbate'e ba hambo; si tohare ba gehomo andrö, ehomo si 45, felefelelima zangenoli.
4 Ba tölu winaeta mbuatö, ba sandrela, ba no fatahö, tölutölu ngenoli.
5 Ba bawandruhö ba sandrela fefu, ba no si öfa sagi, eu balo, ba si fatahö zandrela, tölutölu ngenoli.
6 Ba ilau zerambi, ni'otarunahe gehomonia, 50 hela wa'anau ba 30 hela wa'ebolo, ba sambua tö zerambi föna da'ö, nifo'ehomo si manö göi, ba nibosi mbalö.
7 Ba sambua zeri balai, naha dadaoma, ba nifatunö huhuo, seri balai wanguhuku, ilau, oi nibalugö bagolö eresi, tanö bakha; i'otarai zalo, numalö barö zagö.
8 Ba omonia, nahiania, ba golayama si sambua, misa, i'otarai zerambi no mege, ba si manö göi wolau. Ba khö nono Wara'o andrö nihalönia, ba ilau göi nomo Selomo, buata zerambi andrö?
9 Ba [omo] andrö fefu, ba kara sebua böli, nibana ba wanoto, nigaragazini, he tanö bakha ba he tanö baero, i'otarai doyo tou, numalö barö zagö, ba tanö baero, irugi golayama sebolo andrö.
10 Ba toyo tou, ba no kara sebua böli, kara sebua, so zi 10 hela ba so zi 8 hela.
11 Ba miyaŵa, ba kara sebua böli, nifatörö siku ba wanoto, ba eu, eresi.
12 Ba öli golayama sebolo andrö, fasui, ba tölu winaeta gara si öfa sagi ba sawinaeta geu balo, eresi, si mane olayama gosali Yehowa, tanö bakha, ba si mane olayama zerambi andrö ba gödo.

 Taru nahe andrö si dua ba gosali 

II. 13 Ba ifatenge ba Diro razo Selomo, ifakaoni'ö Hiramo andrö, banua Diro.
14 Ono lakha mbanua, mado Nafetali Hiramo andrö, ba amania, ba banua Diro; siambu ia, tuka döla, si fahöna fa'onekhe, awö wa'atua-tua, awö wa'aboto ba dödö, ba wolau hadia ia, töla. Ba möi ia khö razo, ilau nilau andrö khönia fefu.
15 Ifahele daru nahe andrö, si dua, töla, ba gewe'ewe andrö ba gosali. Feleŵalu hela wa'alaŵa daru nahe andrö ba daöfa manalagu wa'esolo, ni'okowu, öfa turu wa'awe'e-we'e; si fagölö-gölö manö zi dua andrö.
16 Ba dombua ilau högö, nifahele, töla, högö daru nahe andrö; faoma limalima hela wa'alaŵa högö andrö.
17 Ba ifazökhi zi hulö ni'otaraŵa, raeŵeraeŵe, amaedola mbalu-balu högö daru nahe andrö, faoma ma'adombua ibe'e ni'otaraŵa si manö.
18 Ba ifazökhi wamaedo mbua dalimo, töla, dua-dua winali wamaedo mbua dalimo zambua ni'otaraŵa.
19 Ba 200 wamaedo mbua dalima zambua ni'otaraŵa, fasui, ni'ofinaligö, ifagölö-gölö manö wolau ba högö daru nahe si dombua.
20 Ba högö daru nahe andrö, ba no famaedo mbunga zömasöma safusi, öfa hela.
21 Ba ifasindro daru nahe andrö ewe'ewe gosali; ifasindro zi sara ba gambölö, ba ibe'e töinia Yakhino, ba si sara, ba gabera, ba Boasi ibe'e töi da'ö.
22 Ba högö daru nahe andrö, ba no famaedo mbunga zömasöma safusi. Ba awai wolau taru nahe andrö.

 Gala nidanö andrö, töla, ba ahenia 

III. 23 Ba ifazökhi gala sebua andrö, nifahele, 10 hela wa'ebolo mbawa, no owulo, ba 5 hela wa'alaŵa, dafulu manalagu wa'ebua.
24 Ba tou mbewenia, ba famaedo la'izu ndru'u, fulu hela, fasui, dua winali, nidölö famahele mege.
25 Ba fa'awe'e-we'e gala, ba lalu'a, ba bewenia, ba si mane bewe mako, no famaedo mbunga zömasöma safusi; ba ösinia, ba 266 ngaso'e idanö.
26 Felendrua wamaedo zaŵi zolu'i, 3 tanö miyou, ba 3 tanö ba gaekhula luo ba 3 tanö miraya ba 3 tanö ba gatumbukha. Ba si tohare ba hulura gala andrö, ba oi mibakha doyora.
27 Ba ifazökhi göi dayadaya andrö, töla, fulu fefu, öfa hela wa'anau ba öfa hela wa'ebolo ba tölu hela wa'alaŵa.
28 Ba si mane wamazökhi dayadaya andrö:
29 Nifolesi ngai, ba ba ngai andrö, nifasui lesi, ba famaedo zingo ba famaedo zaŵi ba famaedo Kerubi; ba si manö göi ba lesi andrö. Ba he yaŵa zingo andrö ba yaŵa zaŵi ba he tanö tou, ba bunga ni'oraeŵeraeŵe nifanaŵanaŵa.
30 Ba öfa roda zambua dayadaya, ba döladöla roda, ba töla. Ba nifo'alisi watalinga si öfa. Amaedola galisi, nifahele, daomadaoma mbalanga andrö.
31 Ba sobawa daomadaoma andrö, ba sowulo mbawania, sahela a matonga wa'eŵaŵa; ba nisua göi da'ö; ba lesinia, ba si öfa sagi, tenga sowulo.
32 Ba tou lesi roda andrö, si öfa. Ba döladöla roda, ba no nifaböbö ba nösi dayadaya andrö. Ba fa'alaŵa roda, ba sahela a matonga.
33 Ba no nifolau roda gureta roda andrö. Ba he döladölania ba he ösinia ma'afefu, ba oi nifahele.
34 Ba watalinga si öfa, ba si hulö galisi, nidölö famahele ba nösi.
35 Ba ba dete dayadaya andrö, ba si hulö daomadaoma, 1/2 hela wa'alaŵa, fasui, ni'owuloi'ö: Ba dete dayadaya andrö so daomadaoma andrö, si so sekhesekhe mbalanga, nidölö famahele mege ba ngainia andrö ba ba lesinia.
36 Ba ba wolowolo ngainia andrö, ba isua Kerubi ba singo ba ohi, ha wa'oya zonaha ba zi sagösagörö; ba bunga ni'oraeŵeraeŵe, fasui.
37 Si manö wamazökhi dayadaya andrö, si fulu si faoma famahele ba si faoma fa'ebua ba si faoma nga'eu.
38 Ba fulu göi ifazökhi balanga töla; 5 zo'e nösi zi sambua balanga, öfa hela wa'eŵaŵa mbawa. Sambusambua mbalanga ba dayadaya si fulu andrö.
39 Ba lima ibe'e tanö raya gosali ba lima tanö yöu, dayadaya andrö; ba gala sebua andrö, ba tanö ba gambölö ibe'e, tanö föna, tanö miraya.

 Fakake ba gosali 

IV. 40 Ba ifazökhi mbowoa ba sundrusundru ba figa Hiramo andrö ba i'asiwai nilau andrö fefu, nilaunia khö Zelomo ba gosali Yehowa andrö:
41 Taru nahe andrö, si dua, ba högö daru nahe, ni'owuloi'ö, si dombua ba ni'otaraŵa andrö, balu-balu högö daru nahe andrö —
42 ba famaedo mbua dalimo andrö, si 400, ba ni'otaraŵa andrö, si dombua, si dua winali zambua ni'otaraŵa, balu-balu högö daru nahe andrö, si dombua;
43 awö dayadaya andrö, si fulu, fabaya balanga andrö si fulu ba dayadaya andrö; ba gala sebua andrö,
44 si ha sambua ba saŵi andrö, si felendrua, solu'i gala andrö;
45 ba bowoa andrö ba sundrusundru ba figa. Ba gama-gama andrö fefu, nifazökhi Hiramo andrö khö razo Selomo, ba gosali Yehowa andrö, ba no töla ni'alösöigö.
46 Ba ndraso Yoridano ifafahele'ö razo, ba golabuta tanö, ba gotaluara Zukota Zaretano.
47 Ba lö itulo gama-gama andrö fefu Selomo, börö me no oya sibai; lo muhonogöi wa'abua döla andrö.
48 Ba ifafazökhi'ö Selomo gama-gama andrö fefu, si so ba gosali Yehowa dania: naha wame'e sumange andrö, ana'a, awö meza andrö, ana'a, si so yaŵa roti nifaigi-faigi andrö,
49 awö naha wandru andrö, lima ga gambölö ba lima ba gabera, naha wandru ana'a, föna wondrege ni'amoni'ö, ba famaedo mbunga andrö ba fandru ba guti wandru, ana'a,
50 ba figa sebua ba rosö, ba figa side-ide ba mako ba gali, balaki. Ba izi lagö mbawandruhö andrö, si dua görö mibakha — ba wondrege ni'amoni'ö — ba izi mbawandruhö andrö ba gosali, si dua görö, bawandruhö ba zi hulö dalu zalo, ba ana'a göi.
51 Ba me no awai nilau andrö, fefu, nifalau'ö razo Selomo ba gosali Yehowa andrö, ba i'ohe bakha Selomo ni'amoni'ö namania Dawido, firö andrö ba ana'a andrö, ba gama-gama, ibe'e ba mbate'e girö-girö andrö ba gosali Yehowa.

Faza 8

La'ohe ba gosali dawöla ni'amoni'ö andrö 

I. 1 Ba ifalukha'ö zatua Ndraono Gizeraeli Selomo, awö hogö mado, salaŵa niwa Ndraono Gizeraeli, khönia, ba Yeruzalema, ba wolohe miyaŵa tawöla zura goroisa Yehowa, moroi ba mbanua Dawido, ya'ia Ziona andrö.
2 Ba owulo khö razo Selomo ndramatua Ndraono Gizeraeli fefu, ba mbaŵa Etani, ba gowasa — ya'ia mbaŵa si fitu andrö.
3 La'ondrasi satua Ndraono Gizeraeli,
4 ba lafazaŵa dawöla ere, ba la'ohe miyaŵa dawöla Yehowa andrö, fabaya ose wama'ele'ö, awö gama-gama ni'amoni'ö andrö fefu, si so baose andrö — da'ö ni'ohe gere ba ono Lewi miyaŵa.
5 Ba razo Selomo ba banua Ndraono Gizeraeli fefu, si no mangondrasi ya'ia, ba la'iagö föna dawöla, wame'e sumange biri-biri ba saŵi, irege lö mutaha mu'erai ha wa'oya.
6 Ba ere andrö, ba la'ohe ba nahania dawöla zura goroisa Yehowa, ba zi hulö mbate'e, tanö ba hambo, ba wondrege ni'amoni'ö andrö, barö gafi Kerubi andrö.
7 Noa sa mubologö gafi Kerubi andrö, yaŵa naha dawöla, ba tobali amaedola lafondrundru dawöla, fabaya heaheania, Kerubi, moroi yaŵa.
8 Ba fa'anau heahea andrö, ba irege oroma khö zi iagö föna wondrege ni'amoni'ö; ba moroi baero, ba lö oroma. Ba ba da'ö soso, irugi ma'ökhö andre.
9 Ba bakha barö dawöla andrö, ba ha kara wanura andrö, si dua görö, nibe'e Moze bakha, ba gahe hili Horebi no, kara wanura ba wawu'usa li andrö, me fawu'u li Yehowa ba Ndraono Gizeraeli, me aheta ira ba danö Miserayi.

 To'ele lakhömi Yehowa. Huhuo Zelomo 

II. 10 Ba me laröi ni'amoni'ö ere, ba ifönui gosali Yehowa lawuo andrö,
11 tobali tebai möi mangai halöŵöra ere, ba lawuo andrö, me no ifönui gosali Yehowa lakhömi Yehowa.
12 Ba imane Selomo: "Luo andrö, ba no ifataro ba mbanua si yaŵa. Ba no iŵa'ö Yehowa, ba zogömi-gömi i'iagö.
13 Ba no ulau nomo, nahiau, nahia si soso'ö, irugi zi lö aetu." Ba zura zinunö so da'ö.
14 Ba ibali'ö ia furi razo ba ifahowu'ö zato Ndraono Gizeraeli fefu, no muziozio zato fefu.
15 Ba imane: Nisuno Yehowa, Lowalangi Ndraono Gizeraeli, si no mamabu'u li khö namagu Dawido bewenia, ba si no mamalua ya'ia tangania,
16 me imane: I'otarai luo me uheta ba danö Miserayi mbanuagu Iraono Gizeraeli, ba lö nituyugu ba mado Ndraono Gizeraeli banua, ena'ö lalau gosali, ena'ö ba da'ö monahia döigu. Ba aefa da'ö, ba utuyu Yeruzalema, nahia döigu, ba no utuyu Dawido, ena'ö razo mbanuagu Iraono Gizeraeli ia.
17 Ba no iŵa'ö tödönia amagu Dawido, ilau gosali döi Yehowa, Lowalangi Ndraono Gizeraeli;
18 ba imane Yehowa khö namagu Dawido: Me no öŵa'ö tödöu ölau gosali döigu, ba si sökhi da'ö, me no si manö dödöu.
19 Ba tenga sa ya'ugö zolau osali andrö, onou dania, nga'ötöu, zolau osali döigu.
20 Ba no itörö gamabu'ula li andrö ibe'e Yehowa. So ndra'o, fangali namagu Dawido, mudadao ndra'o ba dadaoma razo Ndraono Gizeraeli, itörö nifabu'u Yehowa, ba no ulau gosali döi Yehowa, Lowalangi Ndraono Gizeraeli.
21 Ba no ufonahia ba da'ö dawöla andrö, tawöla goroisa ba wawu'usa li andrö khö Yehowa, fawu'usa li me fawu'u li ia khö ndra tuada, me iheta ira ba danö Miserayi.

 Fangandrö Zelomo ba we'amoni'ö osali 

III. 22 Ba möi föna naha wame'e sumange andrö khö Yehowa Zelomo, anehe Ndraono Gizeraeli sato, fefu, i'oro'ö dangania miyaŵa ba zorugo,
23 ba imane: "He Yehowa, Lowalangi Ndraono Gizeraeli! Samösa lö Lowalangi si mane ya'ugö, he si yaŵa ba zorugo, ba he si tou ba guli danö; ya'ugö, ba lö öbulö'ö wawu'usa li andrö ba fa'ebua dödöu ba genoniu andrö, sanörö lala khöu, soroi si'aikö ba dödö,
24 ba no ötörö khö genoniu andrö, amagu Dawido nifabu'umö khönia. Ya'ia, nifabu'umö khönia beweu, ba no öfalua tangau, si mane ma'ökhö.
25 Ba iada'e, ya'ugö Yehowa, Lowalangi Ndraono Gizeraeli, törö khö genoniu, amagu Dawido, nifabu'umö khönia, me ömane: Sagötö fa'ara dania, ba lö ambö khöu [nga'ötöu], fönagu, sidadao ba dadaoma razo Ndraono Gizeraeli, asala lafaigi-faigi lalara iraonou, ena'ö latörö fönagu, si mane fonöröu ya'ia fönagu.
26 Ba iada'e, ya'ugö Lowalangi Ndraono Gizeraeli, ena'ö na itorö gamabu'ula limö andrö, nifabu'umö andrö khö genoniu, amagu Dawido.
27 Ba hadia, si ndruhu, ba guli danö i'iagö Lowalangi? Hiza, lö lataha ia sorugo ba fondrege zorugo, ba he moroi itaha ia osali andre, nilaugu?
28 Ba otahögö wangandrö genonimö andre ba fakaosania, ya'ugö Yehowa, Lowalangigu, ena'ö öfondrondrongo wangarö-ngarö andrö ba fangandrö andrö, fangandrö genoniu andre khöu, ma'ökhö;
29 ena'ö bongi ma'ökhö manö öfaigi-faigi gosali andre, nahia andrö, nifabu'umö limö, me ömane: Töigu zi soso ba da'ö dania; fa öfondrondrongo wangandrö genoniu ba naha andre.
30 Ba ena'ö na öfondrondrongo wakaosa genoniu andre ba fakaosa mbanuau, Iraono Gizeraeli, na mangandrö ira ba naha andre; ya'ia, ena'ö na öfondrondrongo ba naha andrö, ba zidadao ya'ugö, ba zorugo; ba na örongo, ba öbe'e aefa zala!
31 Na so zi sala khö nawönia ba na labe'e ba hölu ia, ena'ö i'aro'ö [niŵa'önia] ba hölu andrö, ba na so ia, na möi ba hölu ia, föna naha wame'e sumange ba nomo andre:
32 ba fondrondrongo ba zorugo, ba tolo ba ohe ba lala huhuo genonimö, ena'ö ö'etu'ö huku zi so sala, wangahare'ö ba hulunia wolaunia andrö, ba ena'ö aefa zi lö horö öŵa'ö, dali wa'atulö dödönia.
33 Ba na te'ala mbanuau Iraono Gizeraeli labe'e emalira, na moloi ira labe'e, me no molalö ira khöu, ba na lafuli ira khöu, na faduhu dödöra ba döimö andrö ba na mangandrö ira khöu, na la'angaröfi li ndra'ugö ba nomo andre:
34 ba öfondrondrongo ba zorugo ba öbe'e aefa horö mbanuau, Iraono Gizeraeli, ba ö'ohe mangawuli ira ba danö andrö, nibe'eu khö ndra tuara.
35 Ba na no teduhö mbanua si yaŵa, na lö teu, me no molalö ira khöu, ba na mangandrö ira ba naha andre ba na faduhu dödöra ba döimö andrö, na lafalalini gera-erara, na laböhöi horö, me no öhöndrögö ira:
36 ba öfondrondrongo ba zorugo, ba öbe'e aefa horö genoniu, horö mbanuau, Iraono Gizeraeli, wanuturu khöra lala si sökhi andrö, nitöröra; ba öfoteu danöu andrö, nibe'eu ba mbanuau andrö, ondröita dania ba nga'ötöra.
37 Ba ma lofo mbanua ba danö ba ma fökhö waba, ba na fa'akhozi ngalai wakhe ba ma loyomö ba ma so damo, ba ma föla, ba ma lafakao ira emalira, ba mbanuara heza, ba ma hadia wamakao, ba ma hadia ia wökhö:
38 ba na so zangandrö, ha niha, ba ma si angaröfi li ya'ugö, banuau Iraono Gizeraeli fefu, ha niha, — na itegu ira tödöra, dozi ira — na i'oro'ö dangania ba nomo andre:
39 ba öfondrondrongo ba zorugo, ba nahiau andrö, ba zidadao ndra'ugö, ba öbe'e aefa zala ba öfaigi, ena'ö ösulöni sibai ba zamösana nitörönia, he wisa wamaigiu tödönia — ha sa ya'ugö zangila tödö nono niha fefu! —
40 Ena'ö la'ata'ufi ndra'ugö si lö mamalö-malö, götö we'asora ba danö andrö, nibe'eu khö ndra tuama.
41 Ba he ba niha bö'ö si tenga banuau Iraono Gizeraeli, na so ia moroi ba danö saröu, börö döimö andrö, —
42 larongo sa'ae dania döimö sebua andrö ba tangau sabölö ba ta'iomö, si no ö'oro'ö — na so ia, ba na mangandrö ia ba golayama gosali andre,
43 ba öfondrondrongo ba zorugo, ba nahiau andrö, sidadao ndra'ugö, ba ö'o'ö fefu ni'andrö niha bö'ö andrö, ena'ö aboto ba dödö niha fefu ba guli danö döimö andrö, ena'ö la'ata'ufi ndra'ugö, si mane banuau Iraono Gizeraeli, ba ena'ö aboto ba dödöra, wa no töimö mbörö döi gosali andre, nilaugu.
44 Ba na möi fasuwö ba nemalira mbanuau, na latörö lala ba nifatengeu ya'ira, ba na mangandrö ira khö Yehowa, na la'otahögö mbanua andre, nituyumö ba osali andre,
45 nilaugu nahia döimö: ba öfondrondrongo ba zorugo wangandröra ba fe'angaröfira li ya'ugö, ba ötolo ira.
46 Ba na molalö ira khöu — samösa sa lö niha si lö olalöŵa — ba na mofönu'ö khöra, na öbe'e ba danga nemalira ira, na tobali la'oloi'ö ira samakao ya'ira, ba danö nemali, he ba zaröu, ba he ba zahatö.
47 ba na la'era-era tödöra, ba danö andrö, ba ni'oloi'ö ya'ira, na lafalalini gera-erara ba na la'angaröfi li ndra'ugö ba danö zamakao ya'ira, na lamane: No mosala ndra'aga, no malau zi lö atulö, no sebua horö ndra'aga!
48 ba na lafuli ira khöu, soroi si'aikö ba dödöra ba ba gera-erara fefu, ba danö nemalira andrö, sangoloi'ö ya'ira, ba na mangandrö ira khöu, na la'otahögö danöra andrö, nibe'eu khö ndra tuara, mbanua andrö, nituyumö, ba omo andre, nilaugu nahia döimö:
49 ba öfondrondrongo wangandröra ba fe'angaröfira li ya'ugö, ba zorugo, ba naha andrö, ba zidadao ndra'ugö ba ötolo ira,
50 ba öbe'e aefa zala mbanuau, hadia ia horöra khöu, awö lalöra fefu, solalö ira khöu, ba ena'ö lahakhösi tödö ira sangolöi'ö ya'ira mege, öbe'e, ena'ö ogolö dödöra ira.
51 Me no banuau ira ba me no ya'ugö zokhö ya'ira, nihetamö ba danö Miserayi, amaedola ba dalu galitö famahele zi'öli.
52 Ena'ö lö aefa höröu ba wakaosa genoniu ba ba wakaosa mbanuau Iraono Gizeraeli, ena'ö ö'o'ö khöra fefu ni'andröra khöu.
53 Noa sa ö'oniagö ira khöu, tana khöu, ba niha bö'ö fefu ba guli danö, dali nifabu'umö, nifa'ema genoniu Moze, me öheta ba danö Miserayi ndra tuama, ya'ugö So'aya, Yehowa".

 Ifahowu'ö zato Selomo 

IV. 54 Ba me no i'etu'ö Selomo wangandrö ba fe'angarofi li Yehowa, ba maoso ia föna naha wame'e sumange khö Yehowa, ba nibalöduhininia tanö mege, wangoro'ö tangania miyaŵa ba zorugo,
55 ba i'otahögö Ndraono Gizeraeli sato, ba ifahowu'ö ira, i'ebua'ö linia, imane:
56 Nisuno Yehowa, si no mame'e ahono Ndraono Gizeraeli, si mane nifabu'unia mege; sambalö lö saekhu ba danö amabu'ula li si sökhi andrö fefu, nifabu'unia, nifa'ema genoninia Moze!
57 Yamutolo ita Lowalangida, Yehowa, si mane fanolonia ira tuada mege. Böi yamu'erogö ita, ba böi yamutibo'ö ita,
58 ena'ö khönia gaso'ala dödöda ibe'e, ba ena'o lala khönia, tatörö, si lö mamalö-malö, ba ena'ö oroisania ba amakhoitania ba hukunia tatöngöni, niŵa'önia khö ndra tuada.
59 Ba ena'ö bongi ma'ökhö lö olifu Lowalangida, Yehowa, ligu andre, niŵa'ögu khö Yehowa, we'angaröfi li ya'ia, ena'ö ero ma'ökhö i'ohe ba lala huhuo genoninia, awö huhuo mbanuania, Iraono Gizeraeli,
60 ena'ö aboto ba dödö niha fefu, ba guli danö, wa no Lowalangi Yehowa, ha ya'ia.
61 Ba böi dua-dua dödömi khö Lowalangida Yehowa, ena'ö mitörö nifakhoinia, ba mi'o'ö goroisania, si mane ma'ökhö.

 Sumange fe'amoni'ö 

V. 62 Ba labe'e zumange nitaba khö Yehowa razo ba Iraono Gizeraeli fefu, awönia.
63 Sumange fangorifi ibe'e Selomo, itaba khö Yehowa, 22.000 zaŵi, ba 120.000 mbiri-biri. Ba la'amoni'ö gosali Yehowa razo ba Iraono Gizeraeli fefu.
64 Me luo da'ö i'amoni'ö razo golayama ba dalu andrö, föna gosali Yehowa, wame'e sumange ba da'ö, sumange nitunu ba sumange ni'a ba tawö zumange fangorifi. Me no ambö fa'ebua naha wame'e sumange töla andrö, föna Yehowa, lö itaha zumange nitunu andrö, ba sumange ni'a ba tawö zumange fangorifi.
65 Ilau gowasa Selomo, me luo da'ö, ba Iraono Gizeraeli fefu, awönia, owuloa sebua sibai, [dozi banua] i'otarai ba lala ba Hamata, numalö ba mbombo andrö ba nola danö Miserayi, föna Lowalangida Yehowa, mendrua wa fitu bongi, tobali feleöfa ngaluo.
66 Ba me luo si ŵalu, ba ifofanö niha sato. Ba la'angonasi razo ba lafuli ira khöra, omuso dödöra ba abe'e dödöra, ba zi sökhi andrö fefu, nibe'e Yehowa khö genonia Dawido ba ba mbanuania, Iraono Gizeraeli.

Faza 9

Ifuli i'oroma'ö ia khö Zelomo Lowalangi 

I. 1 Ba me no i'asiwai Selomo wolau osali Yehowa, awö gödo razo ba hadia ia fefu nifakhoi dödönia, somasi ia ifalua,
2 ba ifuli i'oroma'ö ia khö Zelomo Yehowa, si mane fangoroma'önia ya'ia ba Gibeona no.
3 Ba imane khönia Yehowa: No urongo wangandröu ba fakaosamö khögu. Osali andrö nilaumö, ba no ube'e ni'amoni'ö, wamonahia töigu ba da'ö, si lö mamalö-malö, ba hörögu ba tödögu, ba si lö aefa-aefa ba da'ö.
4 Ba na ötörö sa'ae lala nifakhoigu, si mane fanörö namau Dawido, ba wa'adölö dödö ba ba wa'atulö, fa ö'o'ö sibai niŵa'ögu khöu ba ötöngöni nifakhoigu, awö lala andrö khögu,
5 ba u'aro'ö dadaoma wa'arazomö ba Ndraono Gizeraeli, irugi zi lö aetu, si mane nifabu'ugu khö namau Dawido, me umane: Lö aetu dania khöu [nga'ötöu] sidadao ba dadaoma razo Ndraono Gizeraeli.
6 Ba na mi'erogö zui ndra'o, ya'ami ba iraonomi, na lö mi'o'ö goroisagu, awö nifakhoigu, niŵa'ögu khömi, na möi ami mamosumange Lowalangi bö'ö, na khöra mangalulu ami,
7 ba uhori Ndraono Gizeraeli ba danö andre, nibe'egu khöra; ba osali andre, si no u'amoni'ö nahia döigu, ba timba nitibo'ö ube'e, lö'ö sa'ae ufaigi; ba Iraono Gizeraeli, ba ube'e ni'o'aya niha bö'ö fefu ba niheraherai.
8 Ba osali andre, si no alaŵa yaŵa, ba tobali adudula dania; dozi sanörö, ba tobali dodö ba fasi, ba na lasofu: Hana wa ilau da'ö Yehowa ba danö andre ba ba gosali andre?
9 Ba lamane: Börö me no la'erogö Lowalangira, Yehowa andrö, si no mangeheta ira tuara ba danö Miserayi ba me no la'olembai Lowalangi bö'ö ba me no ba da'ö mangalulu ira, me no da'ö lafosumange, — andrö wa no ifatörö khöra Yehowa wamakao andrö fefu!

 Dua wulu banua ibe'e khö Hiramo Selomo 

II. 10 Ba me no numalö zi dua wulu fakhe andrö, ba nilau Zelomo omo andrö, si dombua, — osali Yehowa andrö, awö gödo razo,
11 ba nitolo Hiramo, razo Diro, Selomo balo eresi ba balo senobari ba ana'a, ha wa'ebua zomasi ia — ba me luo da'ö, ba 20 i'amualagö Selomo khö Hiramo banua ba danö Galilaia.
12 Ba so Hiramo, moroi ba Diro, ba wamaigi banua andrö, nitehe Zelomo khönia, ba lö omasi ia.
13 Ba imane: Hadia mbanua da'ö, nibe'eu khögu, ga'a? Andrö wa labe'e töi danö da'ö Kabuli (mane si lö boto), irugi ma'ökhö andre.
14 Ba 27.772 balaki zi no ifa'ohe'ö khö Zelomo ana'a Hiramo.

 Rodi nibe'e Zelomo 

III. 15 Ba si mane rodi andrö, niŵa'ö razo Selomo, ba wolau osali Yehowa andrö, awö gödonia, awö [hati] Milo andrö, awö göli Yeruzalema ba öli Hasora ba öli Megido ba öli Gezeri, oi öli kara.
16 Noa sa möi miyaŵa Wara'o, razo Miserayi, no atu'a ia ba Gezeri andrö ba no itunu ba no la'ö'ötö tou Ndrawa Gana'ana andrö, banua da'ö; ba no ibe'e buala [mbanua da'ö] khö nononia, fo'omo Zelomo.
17 Ba i'aro'ö Selomo Gezeri andrö ba Beti Horona tou,
18 ba Ba'alati ba Tamara ba danö si mate.
19 Ba banua, ba ni'irö'ö balazo, fefu, ba banua gureta ba banua zi fakudo andrö ba hadia ia na, somasi Zelomo ilau, he ba Yeruzalema, ba he ba hili Libano ba ba danö si so barö mbawania, ma'asagörö.
20 Ba dozi si tosai Iraono Gamori ba Iraono Kheti ba Iraono Weresi ba Iraono Hewi ba Iraono Yebusi, si tenga Iraono Gizeraeli, 21— nga'ötöra andrö, si tosai na ba danö, si tebai lahori Iraono Gizeraeli, — da'ö ni'ofaya Zelomo ba rodi andrö, ba irugi ma'ökhö andre.
22 Ba Iraono Gizeraeli, ba samösa lö ibali'ö sawuyu Selomo; ya'ira, ba no saradodu ba kumandru khönia ba kumandra ba si fasöndra moroi ba gureta khönia ba solohe kureta, awö zi fakudo.
23 Ba högö mandru andrö, sanaro sohalöŵö khö Zelomo, ba no 550.

 Foloyo ba Gofiri 

IV. 24 Ba möi miyaŵa nono Wara'o andrö, moroi ba mbanua Dawido, isaŵa nomonia nilau Zelomo khönia. Ba ilau Milo andrö Selomo.
25 Ba medölu zi döfi mame'e sumange Zelomo, sumange nitunu ba sumange fangorifi, ba naha wame'e sumange andrö, nifazökhinia khö Yehowa, ba manunu kumöyö.
26 Ba owo göi ilau Selomo ba Geseono Geberi, ba ngai Geloti, ba mbewe nasi zukhu ba danö Ndraono Gedomo.
27 Ba ifatenge ba nowo andrö mbanuania Hiramo — durumudi ba ono nowo, si no to'ölö ba nasi — ifa'amöi awö mbanua Zelomo.
28 Ba larugi Gofiri ba lahalö gana'a ba da'ö, 97.000 balaki, ba la'ohe khö Zelomo.

Faza 10

Möi tome Zelomo razo Zaba, ira alawe 

I. 1 Ba me irongo duria Zelomo razo Zaba, ira alawe, ba möi ia ba wanandraigö Selomo dahö-dahö.
2 Irugi Yeruzalema ba ato sibai nawönia fao, awö gondra, sonoro famasa gö ba dalu-dalu ba ana'a sebua sibai ba feremata. Ba i'ondrasi Zelomo ba i'ombakha'ö khönia fefu hadia ia zi so ba dödönia.
3 Ba itema linia Selomo ba ngawalö hadia ia fefu, nisofunia khönia; lö hadia ia zi lö aboto ba dödö razo, ba si tebai itema linia.
4 Ba me no irongo wa'atua-tua Zelomo andrö fefu razo Zaba, ba me no i'ila gödo andrö nilaunia, ba öra andrö,
5 ba omo genoni Zelomo, ba halöŵö ngoni-ngoni andrö khönia, awö nukhara, ba same'e yomo gö khönia ba sumange nitunu andrö, nibe'e-be'enia ba gosali Yehowa, ba tobali dödönia,
6 ba imane khö razo: Si ndruhu manö nirongogu ba danögu, he wisa ba khömö ba fa'atua-tuamö andrö.
7 Hulö zi tebai faduhu dödögu, irugi we'amöigu andre, ba irege i'ila hörögu; ba ambö matonga na'i ni'ombakha'ö khögu; ebua sibai na moroi ba duria andrö, nirongogu, wa'atua-tuamö andrö ba ana'amö.
8 Ya ahowu ndra alawemö andrö ba ya ahowu genonimö andre, si lö aefa-aefa khöu, wamondrongondrongo fa'atua-tuamö!
9 Nisuno Yehowa, Lowalangimö andrö, si no mangomasi'ö ya'ugö, wamedadao ya'ugö ba dadaoma razo Ndraono Gizeraeli; me no si lö mamalö-malö wa'omasi Yehowa Ndraono Gizeraeli, andrö wa ifataro razo ndra'ugö, ena'ö huku satulö öfatörö.
10 Ba 27.772 balaki ibe'e bualania khö razo, ana'a, ba oya sibai wamasa gö ba dalu-dalu ba feremata; lö'ö sa'ae dania si manö wa'oya wamasa gö ba dalu-dalu, si mane nibe'e razo Zaba andrö buala khö razo Selomo.
11 Ba soloyo andrö göi khö Hiramo, sangai ana'a ba Gofiri, ba oya göi lasao'ö eu zendrana ba feremata.
12 Ba eu zendrana andrö, ba ibali'ö daomadaoma Selomo, he ba gosali ba he ba gödonia, ba biola nitika, side-ide ba sebua, ba zanunö andrö; zendrana andrö, si manö wa'oya, ba lö'ö sa'ae muhalö, lö mu'ila, irugi ma'ökhö andre.
13 Ba Selomo, ba ibe'e khö razo Zaba fefu hadia ia zomasi ia, fefu hadia ia ni'andrönia, lö lai nibe'enia khönia fa'oböwö razo. Ba mofanö sa'ae ia, ifuli ia ba danönia, awö genoninia andrö.

 Lakhömi Zelomo ba fa'ebua gana'ania 

II. 14 Ba fa'ebua gana'a, nisöndra Zelomo, döfidöfi, ba no 153.846 balaki,
15 lö lai nisöndrania ba zanöröi tanö ba waniaga ba ba zolafo ba ba razo Gerebi andrö, ba ba gumandru ba danö.
16 Ba 200 ibago dange Selomo, ana'a niböbözi, 600 fondruyu zambua;
17 ba 300 mbaluse, ana'a niböbözi, 150 fondruyu zambua. Ba ibe'e ba nomo eu gatua Libano andrö razo.
18 Ba baero da'ö ba ifazökhi razo dadaoma sebua, ifö guaza, ba ifo'uli balaki. 19önö mbosi dadaoma andrö, ba högönia, tanö furi, ba ni'owuloi'ö; ba daomadaoma, ba no mufatambai latalata da'io, ba ba zinga latalata da'io andrö, ba dua geu zingo.
20 Ba felendrua nga eu zingo ba mbosi andrö, si önö, fatambai. Lö murai mufazökhi zi manö ba razo bö'ö, heza.
21 Ba fefu mako Zelomo, ba ana'a; fefu gama-gama ba nomo eu gatua Libano andrö, ba no balaki manö; lö hadia ia wirö, me si lö ba dödö wirö, ba götö Zelomo andrö.
22 Noa sa so ba nasi nowo Darisi khö razo, si fao-fao ba nowo Hiramo andrö; samuza zi medölu fakhe so nowo Darisi andrö ba lasao'ö mbalaki ba firö ba ifö guaza ba ba'e ba fofo mera.
23 Ba italu'i razo ba guli danö fefu razo Selomo, ba wa'ebua gana'a ba ba wa'atua-tua.
24 Ba dozi niha ba guli danö omasi mangila Selomo, ba wamondrondrongo fa'atua-tuania, nibe'e Lowalangi ba dödönia.
25 Ba ero rofi, ba dozi mamuala ira khönia, gama-gama firö ba gama-gama ana'a ba nukha ba fangöna, ba famasa gö ba dalu-dalu ba kudo ba kudo kalide.
26 Ba oya i'asogö kureta ba si fakudo Selomo; 1400 khönia gureta ba 12.000 zi fakudo; ba mbanua gureta andrö ifataro da'ö ba ba ngai razo, ba Yeruzalema.
27 Fagölö-gölö ira wa'oya wirö wa'oya gara ba Yeruzalema, ibe'e razo, ba fa'oya döla waringi ba mbewe nasi döla geresi.
28 Ba danö Miserayi lahalö kudo andrö khö Zelomo, sambasambawa lahalö saniaga andrö khö razo, la'öli.
29 Sambusambua kureta nihalö miyaŵa moroi ba danö Miserayi, ba önö ngaotu rufia, ba sagesageu kudo, ba otu a lima wulu. Ba si manö wama'emara ba razo Ndraono Kheti fefu, ba ba razo Ndrawa Garamo.

Faza 11

I'oya'ö ndrongania Selomo ba mame'e adu 

I. 1 Ba oya zomasi Zelomo ira alawe, ono niha baero, awö nono Wara'o andrö: Iraono Moabi ba Iraono Gamoni ba Iraono Gedomo ba banua Zidona andrö ba Iraono Kheti,
2 oi niha niŵa'ö Yehowa ba Ndraono Gizeraeli: Böi mi'ae'ae khöra ba böi möi ira khömi, fa böi labe'e ba Lowalangira aolo dödömi! Da'ö zomasi Zelomo,
3 Ba si ndruhu ndrongania, ba 700; ba 300 ndronga ba döi, ba ira alawenia zamowöhö ya'ia.
4 Ba me no atua sa'ae Zelomo, ba lafaelungu ia ira alawenia, ba tobali i'olembai Lowalangi bö'ö, ba tenga sa'ae ha sambalö khö Lowalanginia Yehowa dödönia, si mane tödö namania Dawido mege.
5 Itörö lala khö Asitore andrö, Lowalangi Zidona, Selomo, awö lala khö Milikomo andrö, sogoro ita ba Ndraono Gamoni.
6 Ilau zi fatuwu khö Yehowa, ba lö a'oi dödönia wolo'ö khö Yehowa, si mane amania Dawido.
7 Me luo da'ö ifa'anö naha wame'e sumange khö Kamosi andrö, sogoro ita ba Ndraono Moabi, ba hili andrö, tanö ba gatumbukha luo, i'otarai Yeruzalema, ba ba Molokho andrö, sogoro ita ba Ndraono Gamoni.
8 Ba si manö wolaunia ba khö ndrongania niha baero andrö fefu, ba manunununu kumöyö ira ba mame'e-me'e sumange.

 Ifeta'u ia Lowalangi 

II. 9 Ba mofönu Yehowa khö Zelomo, me no i'erogö Yehowa, Lowalangi Ndraono Gizeraeli, si no mangoroma'ö ya'ia khönia, no mendrua ae,
10 ba si no mame'e oroisa andrö khönia, böi itörö lala Lowalangi bö'ö; ba hadia niŵa'ö Yehowa khonia, ba lö ni'o'önia.
11 Andrö wa imane Yehowa khö Zelomo: Me no öfa'amöi ba dödöu zi manö ba me lö nitöngöniu fawu'usa li andrö khögu ba he nifakhoigu andrö, niŵa'ögu khöu, ba uheta khöu wa'arazo, ba ube'e khö genoniu.
12 Ba tenga sa ba götömö ulau da'ö, börö namau Dawido; ba khö nonou dania, ba uheta.
13 Ba lö ahori uheta khönia gamatöröŵa andrö sambua mado ube'e khö nonou, börö genonigu Dawido ba börö na Yeruzalema andrö, nituyugu.

 Si fa'udu khönia andrö: Hadada ba Resono ba Yerobeamo 

III. 14 Ba maoso zi fa'udu khö Zelomo, ibe'e Yehowa, Iraono Gedomo andrö, Hadada, nga'ötö razo ba Ndraono Gedomo.
15 Me föna no, me ihori Ndraono Gedomo Dawido, me möi gumandra Yoabi, ba wogo'o si mate andrö, ba me i'ö'ötö tou fefu motöi matua ba Ndraono Gedomo —
16 önö waŵa Yoabi ba da'ö, awö Ndraono Gizeraeli fefu, irege no ihori fefu motöi matua ba Ndraono Gedomo —
17 ba moloi Hadada andrö ba Iraono Gedomo ösa, sangai halöŵö khö namania mege ba wanaŵa tanö Miserayi. Ba iraono sibai na Hadada.
18 Ba latohugö wofanö, laheta ira ba danö Ndraono Midiano ba larugi Warana; ba la'ohe awöra mbanua Warana ba larugi danö Miserayi, Wara'o andrö, razo Miserayi. Ba ibe'e khönia nomo Fara'o ba ituturu mbalazo, ba tanö ibe'e khö Hadada.
19 Ba itugu ebua sibai dödö Wara'o khö Hadada, tobali ibe'e dongania ga'a wo'omonia Takhifene andrö.
20 Ba mo'ono khönia ga'a Dakhifene andrö, ononia Genubati andrö; Ba Takhifene zange'ebua ba gödo Wara'o, ba tobali ba gödo Wara'o manö soso Genubati, awö ndraono Wara'o.
21 Ba me irongo Hadada ba danö Miserayi, no mate Dawido ba no mate göi Yoabi, kumandra sebua ba imane Hadada khö Wara'o: Efa'ö ndra'o, ena'ö ufulido ba khöma.
22 Ba imane khönia Wara'o: Hadia zambö ndra'ugö khögu, wa omasi'ö öfuli'ö ba khömi? Ba imane:
23 Lö'ö sa, ba fofanö ndra'o. Ba samösa tö i'asogö khö Zelomo udunia Lowalangi, Resono andrö, ono Geliada, si no moloi khö zokhö ya'ia, khö Hadadezeri razo Zoba.
24 Ikhai awönia niha bö'ö ba tobali solohe si möi manuwö-nuwö ia, me luo ifabunu'ö niha andrö ba Ndrawa Garamo Dawido; ba atu'a ia ba Ndramaseko ba i'iagö da'ö, ba tobali razo ia ba Ndramaseko.
25 Ba udu Ndraono Gizeraeli ia götö Zelomo andrö, lö lai wamakao andrö khö Hadada no mege; no si fatuwu sibai khönia Ndraono Gizeraeli, ba no razo Ndrawa Garamo ia.
26 Ba ilaŵa göi razo Yerobeamo andrö, ono Nebati, mado Geferayi, banua Zereda, enoni Zelomo (Serua döi ninania, lakha mbanua).
27 Ba da'ö mbörö, wa ilaŵa razo: Me ilau Milo andrö Selomo, ba iduhö zatöla öli na ba mbanua Dawido andrö, banua namania.
28 Ba Yerobeamo andrö, ba no ono matua sabölö. Ba me i'ila Selomo, sowölö-ölö nono matua andrö, ba ibali'ö mandru zi göna rodi andrö, mado Yosefo.

 Mama'ele'ö Gahia andrö khö Yerobeamo 

IV. 29 Ba samuza ma'ökhö, me luo da'ö, me mofanö Yerobeamo, me no iröi Yeruzalema, ba falukha khönia ba lala Gahia andrö sama'ele'ö, banua Zilo; no mobaru si bohou, baru sebua, Gahia; ba ha ya'ira, darua ira, ba da'ö ba lala.
30 Ba ituyu mbarunia si bohou andrö Ahia, ire'a,
31 i'ofelendrua, ba imane khö Yerobeamo: Halö khöu zi fulu! Imane sa Yehowa, Lowalangi Ndraono Gizeraeli: Hiza, uheta ba danga Zelomo gamatöröŵania andrö,
32 ba fulu mado ube'e khöu — ba mado si sambua andrö, ba böi tebulö khönia, börö genonigu Dawido ba börö na Yeruzalema, banua andrö nituyugu ba mado Ndraono Gizeraeli fefu, 33— me no la'erogö ndra'odo ba me no mangalulu ira khö Asitore andrö, Lowalangi mbanua Zidona, ba khö Gamosi, Lowalangi Ndraono Moabi ba khö Milikomo, Lowalangi Ndraono Gamoni, ba me lö nitöröra lala andrö khögu, ba wolo'ö mena'ö somasi ndra'o, awö nifakhoigu, awö huku andrö khögu, si mane amania Dawido mege.
34 Ba lö ahori uheta khönia gamatöröŵa andrö, ba lö'ö sa ubulö'ö ia razo, gotö wa'anau nosonia, börö Dawido, enonigu andrö, notuyugu, si no molo'ö oroisagu, awö nifakhoigu andrö.
35 Ba ba danga nononia dania, ba uheta gamatöröŵa andrö, ba ube'e khöu, si fulu tua andrö.
36 Ba khö nononia, ba sambua mado ube'e, ena'ö lö mate-mate wandru khö genonigu Dawido, fönagu, ba Yeruzalema, ba mbanua andrö, nituyugu khögu, ba wamonahia töigu ba da'ö.
37 Ba ya'ugö, ba uhalö, ena'ö samatörö ndra'ugö, irugi zomasi'ö fefu, ba ena'ö razo Ndraono Gizeraeli ndra'ugö.
38 Ba na ahori ö'o'ö niŵa'ögu khöu ba na ötörö lala andrö khögu ba na somasi ndra'o ölau, wanöngöni nifakhoigu andrö ba oroisagu, nifolau genonigu Dawido mege, ba utolo ndra'ugö, ba ulau khöu nomo si lö tebulö, si mane nilaugu khö Dawido, ba ube'e ba dangau Ndraono Gizeraeli.
39 Ba nga'ötö Dawido andrö, ba uhöndrögö, börö da'ö no mege, ba tenga sa si lö mamalö-malö.
40 Ba i'alu-alui Selomo wamunu Yerobeamo; ba maoso Yerobeamo, isaŵa danö Miserayi, khö Zizaki andrö, razo Miserayi, ba ba da'ö i'iagö, irugi wa'amate Zelomo.

 Fa'amate Zelomo 

V. 41 Ba hadia na nitunö, bö'önia, ba khö Zelomo, ba hadia nilaunia fefu ba fa'atua-tuania andrö, ba hadia, tenga ba zura hikaya Zelomo so da'o?
42 Ba fa'ara wa'arazo Zelomo ba Yeruzalema, ba Ndraono Gizeraeli fefu, ba no 40 fakhe.
43 Ba mate Zelomo, itörö lala ndra amania mege ba ba mbanua Dawido, banua namania, lako'o ia. Ba ononia Rehabeamo zi tobali razo, fangalinia.

Faza 12

Itimba wangandrö niha sato Rehabeamo 

I. 1 Ba me irongo Yerobeamo, ono Nebati — ba danö Miserayi na so ia, nisaŵania, me moloi ia khö Zelomo — me irongo, no mate Zelomo, ba ifuli ia moroi ba danö Miserayi.
2 Ba möi ba Zikhema Rehabeamo, noa sa lasaŵa Zikhema Iraono Gizeraeli fefu, ba wamataro razo ya'ia.
3 Ba lafatenge, lafakaoni'ö ia. Ba so Yerobeamo, awö Ndraono Gizeraeli sato, fefu, ba fahuhuo ira khö Rehabeamo, lamane:
4 Kalo mbagi safökhö nihare'ö namau khöma; ba ya'ugö, ba kaohasi khöma rodi sabe'e andrö, kalo mbagi safökhö andrö, nihare'ö namau khöma, ba barö mbawau so ndra'aga.
5 Ba mane khöra: Mihonogö ami ua, tölu bongi, ba mifuli ami khögu. Ba mofanö niha sato.
6 Ba mamagölö razo Rehabeamo ba zatua andrö, enoni namania mege, me lö si mate ia, imane: He wisa ba dödömi, hadia taŵa'ö ba niha andrö?
7 Ba lamane khönia: Na ö'o'ö khöra ma'ökhö, na alulu dödöu khöra, na öfondrondrongo khöra ba na öhaogö wehedeu khöra, ba lö'ö göi tebulö wolo'öra khöu.
8 Ba lö ibe'e ba dödönia niŵa'ö zatua andrö, itema mamagölö ba nono matua, si faziazia'a khönia,
9 si no möi enoninia, imane khöra: Ba ya'ami, ha miŵa'ö, he tawisa wanema li niha andrö, si no manguma'ö khögu: Kaohasi khöma galo mbagi andrö nihare'ö namau khöma?
10 Ba latema linia ono matua andrö, si faziazia'a khönia, lamane: ömane wanema li niha andrö, sanguma'ö khöu: Amau, ba no kalo mbagi safökhö ihare'ö khöma, ba ya'ugö, ba kaohasi ia khöma — ömane khöra: Turugu si akhi, ba no esolo, moroi ba lafoyo namagu!
11 Ba lau, na no kalo mbagi safökhö nihare'ö namagu khömi, ba ya'o, ba udou'ö na galo mbagi andrö; na no i'otu'ö ami bözi-bözi amagu, ba ya'o, ba "tongo" uhalö ba wangotu'ö ya'ami!
12 Ba la'ondrasi Rehabeamo ira Yerobeamo, awö niha sato fefu, me no aefa zi tölu bongi andrö, dali niŵa'ö razo, me imane: Tölu bongi, ba mifuli ami khögu!
13 Ba sabe'e wehede razo ba niha sato, lö i'o'ö niŵa'ö zatua andrö khönia,
14 niŵa'ö nono matua andrö ibe'e dali, me imane khöra: Na no kalo mbagi safökhö nihare'ö namagu khömi, ba ya'o, ba udou'ö na galo mbagi andrö; na no i'otu'ö ami bözi-bözi amagu, ba ya'o ba "tongo" uhalö, ba wangotu'ö ya'ami!
15 Tobali lö ifondrondrongo razo niŵa'ö zato; noa sa Yehowa zamatörö da'ö, ena'ö i'aro'ö linia andrö, nifaŵa'ögönia khö Gahia andrö, banua Zilo, khö Yerobeamo, ono Nebati.

 Fabali khönia zi fulu tua. Yerobeamo razo 

II. 16 Ba me aboto ba dödö Ndraono Gizeraeli fefu, lö ifondrondrongo khöra razo, ba latema li razo, lamane: "Hadia gurakhama khö Dawido? Lö ondröita nono Giza'i khöma! Mifuli ami ba khömi, ya'ami Iraono Gizeraeli! Ba faigi, he öwisa yomo khöu, ya'ugö Dawido!" Ba mangawuli ba khöra Ndraono Gizeraeli.
17 Ba ba Ndraono Gizeraeli ba mbanua mado Yuda misa, ba no Rehabeamo razo.
18 Ba me ifatenge razo Rehabeamo mandru rodi andrö Adonira, ba latebu kara Iraono Gizeraeli fefu, labunu. Ba maoso razo Rehabeamo, itibo'ö tou ia, moroi ba guretania, moloi, isaŵa Yeruzalema.
19 Ba tobali fabali ba nga'ötö Dawido Ndraono Gizeraeli, irugi ma'ökhö andre.
20 Ba me larongo Iraono Gizeraeli fefu, no mangawuli Yerobeamo, ba lafatenge, lafakaoni'ö ia ba walukhata, ba lafataro razo ia, razo Ndraono Gizeraeli fefu. Lö solo'ö nga'ötö Dawido, ha mado Yuda.

 Itenaŵa Rehabeamo Lowalangi, fa böi fasuwö 

III. 21 Ba me no irugi Yeruzalema Rehabeamo, ba ifalukha'ö ma'uwu Yuda fefu, awö mado Mbeniyami, 180.000 zabölö, ba wanuwö Iraono Gizeraeli, ena'ö mangawuli khö Rehabeamo, ono Zelomo, wa'arazo.
22 Ba humede Lowalangi khö Zemaya, enoni Lowalangi andrö, imane:
23 Hede khö Rehabeamo andrö, ono Zelomo, razo mado Yuda, ba ba ma'uwu Yuda ba ba ma'uwu Mbeniyami, fefu, ba ba niha bö'ö andrö, ömane:
24 Da'ö niŵa'ö Yehowa: Böi mi'ae'e; böi misuwö dalifusömi Iraono Gizeraeli: yamufuli ia ba khöra zamösana, me no ya'odo zamatörö da'ö! Ba me larongo li Yehowa, ba lafuli ira, mofanö ira, la'o'ö goroisa Yehowa.

 Ifobörö wame'e adu Yerobeamo 

IV. 25 Ba i'aro'ö Zikhema ba hili mado Geferayi Yerobeamo, ba ba da'ö i'iagö; ba aefa da'ö, ba mofanö ia, iröi Zikhema ba i'aro'ö Wenieli.
26 Ba imane dödönia Yerobeamo: Te sa mangawuli dania ba nga'ötö Dawido wa'arazo.
27 Na möi misi yaŵa dania niha, ba wame'e sumange nitaba, ba gosali Yehowa ba Yeruzalema, ba ifuli adöni dödöra khö zokhö ya'ira andrö, Rehabeamo, razo mado Yuda, ba labunu ndra'o, ba lafuli ira khö Rehabeamo andrö, razo mado Yuda.
28 Andrö i'era-era tödönia razo, ba dua rozi ifalau'ö ono zaŵi, balaki, ba imane ba zato: Biha sa'ae we'amöi-möimi ba Yeruzalema! Hiza Lowalangimi, ya'ami Iraono Gizeraeli, solohe miyaŵa ya'ami mege, moroi ba danö Miserayi.
29 Ba ba Mbetieli ibe'e zi sara, ba si sara, ba ba Dano.
30 Ba tobali horö ba Lowalangi da'ö.
31 Ba ifalau'ö göi gosali ba hili misa, ba gofu ha niha manö ifataro ere, si tenga mado Lewi.
32 Ba ilau gowasa Yerobeamo ba zi mewelelima ba mbaŵa si ŵalu, dali gowasa andrö ba mado Yuda; ba möi ia miyaŵa ba naha wame'e sumange. Si manö wolaunia ba Mbetieli, ba wanaba sumange ba nono zaŵi andrö, nifalau'önia, ba ifataro ba halöŵöra ba Mbetieli gere hili-hili andrö, niŵa'önia.
33 Ba möi ia miyaŵa ba naha wame'e sumange andrö, nifa'anönia ba Mbetieli, ba zi mewelelima ba mbaŵa si ŵalu, baŵa nikhoi dödönia, ba wolau owasa ba Ndraono Gizeraeli. Ba möi ia miyaŵa ba naha wame'e sumange, ba wanunu kumöyö.

Faza 13

Itenaŵa Yerobeamo sama'ele'ö andrö, mado Yuda. Ira'u ia Yerobeamo ba oköliköli dangania 

I. 1 Ba hiza genoni Lowalangi, mado Yuda, niŵa'ö Yehowa, irugi si'aikö Mbetieli, me ba zinga naha wame'e sumange so Yerobeamo, ba wanunu kumöyö.
2 Ba ihede-hede'ö naha wame'e sumange, niŵa'ö Yehowa khönia, imane: He naha wame'e sumange! Da'ö niŵa'ö Yehowa: So dania nga'ötö Dawido, Yosia döinia, sanaba bagi gere hili-hili andrö ba detemö, bagi gere sanunu kumöyö ba detemö iada'e, ba töla niha itunu ba detemö!
3 Ba i'ombakha'ö dandra me luo da'ö, imane: Da'ö dania dandra, wa no Yehowa zanguma'ö: Si fabali dania naha wame'e sumange andrö ba muzaewe nawu dawö andrö, si so ba detenia.
4 Ba me irongo razo niŵa'o genoni Lowalangi andrö, fanegunia naha wame'e sumange andrö ba Mbetieli, ba i'oro'ö dangania, moroi ba zinga naha wame'e sumange, imane: Mira'u ia! Ba oköliköli dangania, ni'oro'önia ba khönia, ba tebai ifuli iböda.
5 Ba fabali naha wame'e sumange no mege, ba muzaewe nawu dawö andrö moroi yaŵa, itörö dandra andrö ni'ombakha'ö genoni Lowalangi andrö, niŵa'ö Yehowa khönia.
6 Ba humede razo, imane khö genoni Lowalangi andrö: Tema andrö wa'ahakhö dödö Lowalangiu Yehowa, andrö khönia, salahigu, ena'ö u'ila ufuli uböda dangagu! Ba i'andrö wa'ahakhö dödö Yehowa enoni Lowalangi andrö, ba i'ila ifuli iböda dangania razo, tobali si mane mege.
7 Aefa da'ö ba humede zui razo khö genoni Lowalangi andrö, imane: Tabu ba nomogu, lau manga, ba mamuala ndra'o khöu!
8 Ba imane enoni Lowalangi andrö khö razo: Ba he öbe'e khögu zi matonga zi so khöu, fefu, ba lo'ö zui möido awöu; lö mangado ba lö ubadu nidanö ba khömi andre.
9 Noa sa muŵa'ö khögu, taroma li Yehowa, no imane: Lö tola manga'ö, ba lö tola öbadu nidanö ba lö tola ötörö mangawuli lalamö mege, me so'ö!
10 Ba mofanö ia, itörö lala bö'ö, lö ifuli itörö lalania mege, me awena möi ia ba Mbetieli.

 Lö i'o'ö li Lowalangi sama'ele'ö andrö 

II. 11 Ba so ba Mbetieli zama'ele'ö satua; khönia möi ndraononia ba ladunö-dunö khönia fefu hadia ia nilau genoni Lowalangi andrö ba Mbetieli, me luo da'ö, ba hadia huhuonia khö razo. Ba me no la'ombakha'ö da'ö khö namara,
12 ba isofu khöra amara, imane: Heza itörö ba wangawuli? Ba latuturu khönia ira ononia lala nitörö genoni Lowalangi andrö, si otarai ba mado Yuda.
13 Ba imane ba ndraononia: Mifosela khögu galide. Ba me no lafosela galide, ba möi ia yaŵa, fakudo ia,
14 i'o'ö genoni Lowalangi andrö ba ikhamö ia, me dumadao ia ba mbörö manawa andrö. Ba imane khönia: Hadia, ya'ugö genoni Lowalangi andrö, si otarai mado Yuda? Ba imane: Ya'ia.
15 Ba imane khönia: Tabu awögu ba lau manga.
16 Ba imane: Tebai mangado ba lö ubadu nidanö ba da'e.
17 Noa sa mufa'ema khögu li Yehowa, imane: Lö tola manga'ö ba lö tola öbadu nidanö, ba lö tola öfuli ötörö lalamö mege, me awena so'ö!
18 Ba imane khönia sama'ele'ö andrö: Sama'ele'ö göi ndra'odo, si mane ya'ugö, ba no muhede khögu mala'ika, niŵa'ö Yehowa, no imane: Ohe mangawuli ia, awöu, ena'ö manga ia ba ena'ö ibadu nidanö. Ba fayania.
19 Ba ifuli ia, awönia, manga ia khö zama'ele'ö andrö ba mamadu idanö.

 I'otu'ö ia Lowalangi 

III. 20 Ba barö wemangara andrö, ba humede Yehowa khö zama'ele'ö andrö, solohe mangawuli ya'ia.
21 Ba amaedola ihangoi genoni Lowalangi andrö, si otarai mado Yuda, imane: Da'ö niŵa'ö Yehowa: Me no lö nifondrondrongou niŵa'ö Yehowa, ba me lö nitöngöniu oroisa andrö, nibe'e Lowalangiu Yehowa khöu, me no öfuli ndra'ugö,
22 me no manga'ö ba me no öbadu nidanö ba mbanua andrö niŵa'önia khöu: Lö tola manga'ö ba lö tola öbadu nidanö! ba lö möi ba lewatö ndra tuau dania mbotou!
23 Ba me no manga ia ba me no ibadu nidanö, ba lafosela khönia galide zama'ele'ö andrö, solohe mangawuli ya'ia mege.
24 Ba me no mofanö ia, ba falukha khönia zingo, ba lala, samunu ya'ia. Ba adölö manö ba lala mbotonia, ba kalidenia ba singo andrö, ba no so ba ngai mboto.
25 Ba me so zanörö, ba la'ila mboto zi mate andrö, si no adölö ba lala, ba hiza zingo andrö ba ngainia. Ba möi ira mu'ombakha'ö yomo ba mbanua andrö, ba zi so sama'ele'ö satua andrö.
26 Ba me irongo sama'ele'ö andrö, solohe mangawuli ya'ia mege, ba imane: Enoni Lowalangi andrö, si lö molo'ö oroisa Yehowa mege, andrö ilulu ba mbawa zingo ia Yehowa: da'ö zi bohagö ya'ia ba samunu, itörö li Yehowa andrö, niŵa'önia khönia.
27 Ba imane ba ndraononia: Mifosela khögu galide!
28 Ba lafosela. Ba fakudo ia, isaŵa, ba hiza mbotonia no mege, no adölö ba lala, ba kalide ba singo ba ngai mboto zi mate. Lö ni'a zingo boto zi mate ba lö nisasawinia kalide.
29 Ba ituyu mboto genoni Lowalangi andrö sama'ele'ö andrö, ihare'ö ba hulu galide, ba i'ohe mangawuli. Ba irugi mbanuara, ba wange'esi si mate andrö ba ba wogo'o ya'ia.
30 Ba ba lewatönia ibe'e mboto zi mate andrö, ba la'e'esi: Alai ndra'o ndra'ugö ga'a!
31 Ba me no iko'o, ba imane ba ndraononia: Na no mate ndra'o, ba ba lewatö ba niko'o enoni Lowalangi andrö miko'o ndra'o; ba ngai dölania mibe'e dölagu, fa böi lafufu dania dölama, daruaga.
32 Lö'ö sa zi lö itörö dania nidaö'ö-daö'önia, niŵa'ö Yehowa khönia, ba naha wame'e sumange andrö ba Mbetieli ba ba gosali ba hili-hili andrö, ba mbanua Zamaria misa, fefu.

 Lö iböhöli lala si lö sökhi andrö Yerobeamo 

IV. 33 Ba he me no aefa da'ö no mege, ba lö'ö sa iböhöli lala si lö sökhi andrö khönia Yerobeamo, ifuli a'ine ifataro ere ba hili-hili andrö gofu ha niha manö. Ha niha zomasi, ba ifo'ösi danga ba tobali ere ba hili-hili andrö.
34 Ba tobali horö zi samba omo ndra Yerobeamo da'ö, tobali famakikora ba fangohori ya'ira ba guli danö dania.

Faza 14

Itegu sibai Yerobeamo Ahia, sama'ele'ö 

I. 1 Me luo da'ö, ba mofökhö Gahia, ono Yerobeamo.
2 Ba imane Yerobeamo khö wo'omonia: Labu, onukha nukha niha bö'ö, fa böi oroma ba niha, wa fo'omo Yerobeamo ndra'ugö, ba ae ba Zilo. Tenga ba da'ö so Gahia andrö, sama'ele'ö, sanguma'ö no, wa razo ndra'o, razo soi andre?
3 Ba fulu ohe roti ba kue, ba ŵe ŵani, samba migö, ba ae yomo khönia. Ba i'ombakha'ö dania khöu, he wisa khö nono andrö.
4 Ba i'o'ö da'ö fo'omo Yerobeamo, maoso ia, isaŵa Zilo, möi ia yomo khö Gahia. Ba Ahia andrö, ba lö'ö sa'ae i'ila niha, no abösi hörönia, me no atua sibai ia.
5 Ba no imane Yehowa khö Gahia: Hiza, so wo'omo Yerobeamo, ba wanofu khöu, he wisa khö nononia, sofökhö; ba ombakha'ö khönia niŵa'ögu khöu. Ba irugi fo'omo razo, ba ibini'ö wa ya'ia.
6 Ba irongo Ahia hozihozi gahenia, me möi ia yomo, ba imane: Ae yomo, fo'omo Yerobeamo, hana wa öbini'ö na, wa ya'ugö, me no safökhö niŵa'ö khögu, nifa'ema khöu?
7 Ae ŵa'ö khö Yerobeamo: Da'ö niŵa'ö Yehowa, Lowalangi Ndraono Gizeraeli; börö me no utuyu ndra'ugö bakha ba hunö niha sato, ba me no ufataro razo ndra'ugö, razo mbanuagu Iraono Gizeraeli,
8 ba me no uheta ba danga nga'ötö Dawido wa'arazo ba me no ube'e khöu — ba ya'ugö, ba no tenga si mane enonigu Dawido, si no manöngöni oroisagu ba si no a'oi tödö wolo'ö khögu, ba ha sambalö somasi ndra'o ilau;
9 tobali sa no ebua zi lö sökhi nilaumö, moroi ba nilau zi so fönau mege, fefu: no möi'ö mamazökhi khöu Lowalangi bö'ö, adu nifahele, ba wangandrö fönugu, ba ya'o, ba no ö'erogö: —
10 Andrö ufatörö sa'ae wamakiko ba zi samba omo ndra Yerobeamo ba uhori khö Yerobeamo zi kiöni bagolö, iraono ba satua ba Ndraono Gizeraeli, ba ubözini zi samba omo ndra Yerobeamo, nifamözini sasao, irege no ahori ira fefu.
11 Si mate yomo ba mbanua, ba zi samba omo ndra Yerobeamo, ba ö nasu; ba si mate baero ba mbenua, ba ö wofo ba dalu mbanua; noa sa Yehowa zanguma'ö!
12 Ba ya'ugö, ba fuli'ö manö: na ihundragö aheu newali ba mbanua, ba mate nono matua andrö.
13 Ba la'e'esi dania ia Iraono Gizeraeli fefu, ba lako'o ia; ha sa ya'ia ba zi samba omo ndra Yerobeamo zi möi ba lewatö, me no ba khönia falukha na ma'ifu zomasi Lowalangi Ndraono Gizeraeli, Yehowa, ba zi samba omo ndra Yerobeamo.
14 Ba i'asogö khönia Yehowa razo Ndraono Gizeraeli sangohori si sawu ndra Yerobeamo. Ba he wisa iada'e sa'ae?
15 Ba ibözi Ndraono Gizeraeli Yehowa, si mane sukhu si heuheu ba nidanö, ba ideha ira ba danö si sökhi andre, nibe'enia khö ndra tuara mege, ba ifazawili ira miyefo mboto nidanö andrö [Oifarati], börö Gasera andrö khöra, nifazökhira, wangandrö fönu Yehowa.
16 Ba ilulu Ndraono Gizeraeli, börö horö Yerobeamo andrö, nifazökhinia ba ba nifaelungunia Iraono Gizeraeli!

 Fa'amate nono Yerobeamo ba fa'amatenia 

II. 17 Ba ifuli ia fo'omo Yerobeamo ba irugi Dirisa, ba me ihundragö si'aikö mbagi nora yomo, ba mate nono no mege.
18 Ba lako'o ia, ba la'e'esi ia Iraono Gizeraeli fefu, itörö niŵa'ö Yehowa, nifa'ema genoninia Ahia andrö sama'ele'ö.
19 Ba hadia nidunö-dunö na ena'ö, ba khö Yerobeamo andrö, he wisa wanuwönia ba fa'arazonia, ba noa sa mutanö ba zura hikaya razo Ndraono Gizeraeli.
20 Ba fa'ara wa'arazo Yerobeamo, ba no 22 fakhe. Ba mate ia, itörö lala ndra amania, ba ononia Nadabi razo, fangalinia.

 Fa'arazo Rehabeamo ba fa'amatenia 

III. 21 Ba razo ba mado Yuda, ba Rehabeamo, ono Zelomo. Öfa wulu a sara fakhe Rehabeamo, me tobali razo ia, ba mewelewitu fakhe razo ia ba Yeruzalema, ba mbanua andrö, nituyu Yehowa ba mado Ndraono Gizeraeli fefu, nahia döinia. Ba töi ninania, ba Na'ama, Iraoni Gamoni.
22 Ba mado Yuda andrö, ba lalau zi fatuwu khö Yehowa, abölö afökhö dödönia labe'e, moroi ba wa'afökhö dödönia ba nilau ndra tuara mege, fefu, börö horöra andrö, nifazökhira.
23 Ya'ira sa'ae göi, ba lafa'anö khöra naha wame'e sumange ba hili-hili ba harefa ba Asera, ladozigö hili-hili salaŵa ma'ifu ba ba mbörö geu sauri fefu.
24 Ba so göi zohorö ba danö, la'o'ö zogoro ita andrö ba niha baero andrö, nitimba Yehowa föna Ndraono Gizeraeli.
25 Ba me no alua mendröfa fakhe razo Rehabeamo, ba so moroi si tou Zizaki, razo Miserayi, möi musuwö Yeruzalema,
26 ihalö girö-girö andrö ba gosali Yehowa, awö girö-girö ba gödo razo; ahori manö ihalö, fabaya dange andrö ba baluse andrö, ana'a, fefu, nibago Zelomo.
27 Ba ifafazökhi'ö fangali, töla, razo Rehabeamo ba ibe'e ba danga gumandra wazuri andrö, sanaronaro ba zinga mbawandruhö gödo razo.
28 Ba ero na möi ba gosali Yehowa razo, ba la'ohe fazuri, ba lafulifuli ba naha wazuri.
29 Ba hadia na nidunö-dunö ena'ö ba khö Rehabeamo andrö, hadia fefu nilaunia, ba noa sa mutanö ba zura hikaya razo mado Yuda.
30 Ba fazuwözuwö manö ira Rehabeamo Yerobeamo, sagötö ya'ira.
31 Ba mate Rehabeamo, itörö lala ndra amania, ba ba lewatö ndra amania, ba mbanua Dawido lako'o ia. Ba töi ninania ba Na'ama, Iraono Gamoni. Ba si tobali razo fangalinia, ba ononia Abia.

Faza 15

Abia, razo mado Yuda 

I. 1 Ba me no alua mewelewitu fakhe razo Yerobeamo andrö, ono Nebati, ba tobali razo mado Yuda Gabia.
2 Medölu fakhe razo ia ba Yeruzalema; ba töi ninania, ba Ma'akha, ono Gabisalomi.
3 Ba itörö lala si lö sökhi andrö khö namania, horö andrö fefu, nifazökhi da'ö, fönania, ba lö adölö dödönia khö Lowalanginia, Yehowa, tenga si mane tödö duania Dawido.
4 Börö sa Dawido, wa ibe'e khönia wandru ba Yeruzalema Lowalanginia, Yehowa, wa ibe'e auri nononia furinia, awö wa lö ibe'e adudu Yeruzalema,
5 me no ilau zomasi Yehowa Dawido, lö hadia ia zi lö itörö ni'oroi'önia khönia, sagötö ya'ia, ha ba khö Guria andrö, Iraono Kheti.
6 Ba fazuwözuwö manö ira Rehabeamo Yerobeamo, sagötö ya'ia.
7 Ba hadia nidunö-dunö na ena'ö ba khö Gabia andrö, fefu hadia ia nilaunia, ba noa sa mutanö ba zura hikaya razo mado Yuda. Ba fasuwö ira Gabia Yerobeamo.
8 Ba mate Gabia, itörö lala ndra amania, ba ba mbanua Dawido lako'o ia. Ba razo fangalinia, ba ononia Asa.

 Asa, razo mado Yuda satulö tödö. Fasuwöta khö Mbaesa ba famagölö khö Mbenihada. Fa'amate Asa 

II. 9 Me no alua sara ambö dua wulu fakhe razo Ndraono Gizeraeli Yerobeamo tobali razo mado Yuda Asa andrö.
10 Ba 41 fakhe razo ia ba Yeruzalema. Ba töi ninania, ba Ma'akha ono Gabisalomi.
11 Ba somasi Yehowa ilau Asa, si mane tuania Dawido.
12 Itibo'ö zohorö andrö ba ihori nadu andrö fefu, nifazökhi ndra tuania.
13 Ba iheta göi ninania Ma'akha, fa böi sa'ae salaŵa ia, me no ifazökhi nadu khö Gasera andrö. I'eŵa nadu andrö khönia Asa ba itunu ba ndraso Kendrona.
14 Ba hili-hili andrö, ba lö'ö sa ibulö'ö. Ba tödö Asa andrö, ba noa sa adölö manö khö Yehowa, sagöto ya'ia.
15 Ba ifabe'e'ö ba gosali Yehowa ni'amoni'ö namania, awö ni'amoni'önia — firö ba ana'a ba gama-gama.
16 Ba fazuwözuwö ira Asa Mbaesa, razo Ndraono Gizeraeli, sagötö ya'ira.
17 Möi musuwö mado Yuda Mbaesa, razo Ndraono Gizeraeli, i'aro'ö Rama, fa böi mangörö-ngörö niha khö Asa, razo mado Yuda.
18 Ba ihalö Asa wirö ba ana'a fefu, si tosai na ba naha girö-girö ba gasali Yehowa, awö girö-girö ba gödo razo, ba ibe'e ba danga genoninia; ba ifatenge ira khö Mbenihada andrö, ono Dabirimo, ma'uwu Heziono, razo Ndrawa Garamo, ba Ndramaseko, imane khönia:
19 No fawu'u li ita, ba no fawu'u li ira namagu namamö. Hiza, ufa'ohe'ö khöu mbuala, firö ba ana'a; ba ae dudugö wawu'usa li andrö khönia Baesa, razo Ndraono Gizeraeli, ena'ö iböhöli wanuwö ya'odo.
20 Ba i'o'ö khö razo Asa Benihada ifatenge gumandra andrö khönia, ba wanuwö banua Ndraono Gizeraeli ba lafufu Iyono ba Dano ba Habeli Beti Ma'akha ba tanö Kineroti, ma'asagörö, fabaya tanö mado Nafetali ma'afefu.
21 Ba me irongo da'ö Baesa ba iböhöli wangaro'ö Rama, ifuli ia ba Dirisa.
22 Ba i'owuloi mado Yuda fefu razo Asa — samösa lö iröi furi. Ba lahalo gara andrö, awö geu balo, ni'oguna'ö Mbaesa ba wangaro'ö Rama ba ibe'e fangaro Geba ba mado Mbeniyami razo Asa, ba fangaro Misefa.
23 Ba hadia na ena'ö nidunö-dunö ba khö Asa andrö, ba fa'abölönia andrö fefu, ba hadia ia nilaunia, fefu, ba banua andrö, ni'aro'önia, ba noa sa mutanö ba zura hikaya razo mado Yuda. Ba ba wa'atuania, ba sofökhö ahe ia.
24 Ba mate Asa, itörö lala ndra amania, ba ba mbanua duania Dawido lako'o ia, ba ngai ndra tuania. Ba razo fangalinia, ba ononia Yozafati.

 Nadabi ba Baesa, razo Ndraono Gizeraeli. Fangohori nga'ötö Yerobeamo 

III. 25 Ba Nadabi, ono Yerobeamo, zi tobali razo Ndraono Gizeraeli, me no arakha mendrua fakhe razo Asa, ba mado Yuda, ba mendrua fakhe razo Nadabi andrö, ba Ndraono Gizeraeli.
26 Ba si fatuwu khö Yehowa ilau, itörö lala namania andrö, horönia andrö, famaelungunia Iraono Gizeraeli.
27 Ba maoso udunia Mbaesa andrö, ono Gahia, mado Isasari, mamagölö ia ba niha bö'ö, ba ibunu Nadabi, ba Gibetono, banua Ndrawa Wilisiti; sanuwö Gibetono Nadabi ba Iraono Gizeraeli fefu, me luo da'ö.
28 Ba tobali ibunu Nadabi Baesa, me no arakha medölu fakhe razo mado Yuda Asa andrö, ba tobali razo Mbaesa, fangali Nadabi.
29 Ba me no razo ia, ba ibunu nga'ötö Yerobeamo, fefu, samösa lö isaigö motöi nga'ötö Yerobeamo, si so noso, ihori manö, dali niŵa'ö Yehowa, nifa'ema genoninia Ahia, banua Zilo,
30 börö horö Yerobeamo andrö, nifazökhinia, famaelungunia Iraono Gizeraeli, wangandrö fönu Lowalangi Ndraono Gizeraeli, Yehowa.
31 Ba hadia na ena'ö nidunö-dunö ba khö Nadabi andrö, hadia ia fefu, nilaunia, ba no mutanö ba zura hikaya razo Ndraono Gizeraeli.
32 Ba fazuwözuwö ira Asa Mbaesa andrö, razo Ndraono Gizeraeli, sagötö ya'ira.
33 Ba me no arakha medölu fakhe razo mado yuda Asa, ba tobali razo Ndraono Gizeraeli fefu Mbaesa andrö, ono Gahia, ba 24 fakhe razo ia ba Dirisa.
34 Ba si fatuwu khö Yehowa ilau, itörö lala Yerobeamo andrö ba horö andrö ba nifaelungunia Iraono Gizeraeli.

Faza 16

Ifeta'u Mbaesa sama'ele'ö andrö, Yehu, mama'ele'ö ia 

I. 1 Ba humede Yehowa khö Yehu andrö, ono Hanani, fanegu Mbaesa andrö, imane:
2 Me no tou ba danö utuyu ndra'ugö ba me no ufataro'ö razo mbanuagu Iraono Gizeraeli, ba me noa zui ötörö lala Yerobeamo andrö ba me no öfowöhö mbanuagu Iraono Gizeraeli, ba wamazökhi horö, fa la'andrö wönugu, ba horöra andrö,
3 ba hiza, ba uhori Mbaesa, fabaya nga'ötönia, ba ufatörö ba zi sawu ya'ami nifatörögu ba zi sawu ndra Yerobeamo andrö, ono Nebati.
4 Si mate yomo ba mbanua, soroiyomo Mbaesa, ba ö nasu, ba si mate baero ba mbenua, ba ö wofo ba dalu mbanua.
5 Ba hadia na ena'ö nidunö-dunö ba khö Mbaesa andrö, hadia nilaunia, ba fa'abölönia andrö, ba noa sa mutanö ba zura hikaya razo Ndraono Gizeraeli.
6 Ba mate Mbaesa, itörö lala ndra amania ba ba Dirisa lako'o ia. Ba ononia Ela zi tobali razo, fangalinia.
7 Ba no ifa'ema sama'ele'ö andrö, Yehu, ono Hanani, niŵa'ö Yehowa fotu Mbaesa, fabaya si samba omo ya'ira; sambalö, ba zi lö sökhi andrö fefu, nilaunia, wamaigi Yehowa, me no i'andrö wönu Yehowa, ba nifazökhi dangania andrö, fa ifatörö khönia nifatörönia ba zi samba omo ndra Yerobeamo, ba sambalö, ba me no ihori da'ö.

 Tobali razo Ndraono Gizeraeli nono Mbaesa Ela, nibunu Zimeri dania 

II. 8 Me no alua 25 fakhe razo mado Yuda Asa, ba tobali razo Ndraono Gizeraeli Ela andrö, ono Mbaesa, ba mendrua fakhe razo ia ba Dirisa.
9 Ba ilaŵa ia enoninia Simeri, kumandra zi matonga gureta andrö, mamagölö ia ba niha bö'ö. Ba me no mabu agu Ela, ba Dirisa, ba nomo Garasa, mandru ba gödo ba Dirisa,
10 ba so moroi tou Zimeri, ibunu Ela, me no alua 26 fakhe razo mado Yuda Asa andrö: ba tobali razo Zimeri, fangali Ela.
11 Ba me no razo ia, me no dumadao ia ba dadaomania, ba ibunu fefu motöi si samba omo ndra Baesa, ma'ifu lö isaigö, irege zi kiöni bagolö, fabaya talifusöra ba si fahuwu khöra.
12 Tobali ihori zi samba omo ndra Baesa Simeri, dali niŵa'ö Yehowa andrö, nifa'ema Yehu, sama'ele'ö andrö,
13 fotu ba horö Mbaesa, börö horö Mbaesa andrö fefu, awö horö nononia Ela, nifazökhira, famaelungura Iraono Gizeraeli, fa la'andrö wönu Lowalangi Ndraono Gizeraeli, Yehowa, ba nadu faya andrö khöra.
14 Ba hadia na ena'ö nidunö-dunö ba khö Ela andrö, ba hadia ia fefu, nilaunia, ba noa sa mutanö ba zura hikaya razo Ndraono Gizeraeli.

 Fa'amate Zimeri 

III. 15 Me no alua 26 fakhe razo mado Yuda Asa, tobali razo Zimeri andrö, ha fitu bongi, ba Dirisa, me luo lasuwö Gibetono sato, Gibetono banua Ndrawa Wilisiti.
16 Ba me larongo niha sato, ba golombaseŵa, no mamagölö ba niha bö'ö Zimeri, ba no ibunu razo, ba latema lafataro razo Omeri andrö, kumandra sebua khöra, Iraono Gizeraeli fefu, me luo da'ö, ba da'ö, ba golombaseŵa.
17 Ba iröi Gibetono Omeri, i'ohe Ndraono Gizeraeli fefu, möi ira musuwö Dirisa.
18 Ba me i'ila Simeri atu'a ira ba mbanua, ba möi ia ba gödo razo, ba itunu gödo yaŵania, ba mate ia, akhozi,
19 börö horönia andrö, nifazökhinia, wolau si fatuwu khö Yehowa, wanörö lala Yerobeamo andrö, fabaya horönia andrö, nifazökhinia, wamaelungu ba horö Iraono Gizeraeli göi.
20 Ba hadia na ena'ö nidunö-dunö ba khö Zimeri andrö ba famagölönia andrö, folaŵania, ba noa sa mutanö ba zura hikaya razo Ndraono Gizeraeli.

 Razo Omeri Itaru'ö Zamaria andrö 

IV. 21 Ba me luo da'ö ba fabali Ndraono Gizeraeli. Si matonga niha sato, ba khö Dibini, ono Ginata, la'o'ö, ba wamataro razo da'ö, ba si matonga, ba si lö aefa khö Omeri.
22 Ba abölö zi fao khö Omeri, moroi ba zi fao khö Dibini, ono Ginata. Ba mate Dibini, ba tobali razo Omeri.
23 Me no alua 30 fakhe razo mado Yuda Asa tobali razo Ndraono Gizeraeli Omeri andrö, mewelendrua fakhe; meönö fakhe ba Dirisa.
24 Ba i'öli hili Zamaria andrö, khö Zemeri, 8824 rufia, ba i'aro'ö hili andrö, ba Samaria ibe'e töi mbanua andrö, nitaru'önia, i'ohia'ö döi Zemeri andrö, sokhö hili andrö mege.
25 Ba si fatuwu khö Yehowa ilau Omeri, abölö-bölö walösökhi, moroi ba razo fönania mege fefu;
26 itörö sibai lala Yerobeamo andrö, ono Nebati, awö horönia andrö, famaelungunia Iraono Gizeraeli, fa la'andrö wönu Lowalangi Ndraono Gizeraeli, Yehowa, ba nadu faya andrö khöra.
27 Ba hadia na ena'ö nidunö-dunö ba khö Omeri andrö, ba hadia ia fefu nilaunia, ba fa'abölönia andrö, ni'oroma'önia, ba noa sa mutanö ba zura hikaya razo Ndraono Gizeraeli.
28 Ba mate Omeri, itörö lala ndra amania, ba ba Zamaria lako'o ia. Ba razo fangalinia, ba ononia Ahabi.

 Tobali razo Ndraono Gizeraeli nononia Ahabi. Mame'e adu da'ö. Lafuli lataru'ö Yerikho 

V. 29 Me no alua 37 fakhe razo mado Yuda Asa, tobali razo Ndraono Gizeraeli Gahabi andrö, ono Omeri, ba 22 fakhe razo ia ba Zamaria.
30 Ba si fatuwu khö Yehowa ilau Ahabi, ono Omeri; abölö-bölö walösökhi, moroi ba razo fönania fefu.
31 Ba side-idenia na, wa ifazökhi göi horö Yerobeamo, ono Nebati; ba ihalö Izebela andrö, ono Etiba'ali, razo Zidona, ba möi ia mamosumange Ba'ali andrö, awö we'angaröfi li ya'ia.
32 Ba ifa'anö naha wame'e sumange khö Mba'ali, ba gosali Mba'ali andrö, nilaunia ba Zamaria.
33 Ba ifazökhi göi Gasera andrö Ahabi, ba ilau na göi wangala bö'ö, ba wangandrö fönu Lowalangi Ndraono Gizeraeli, Yehowa, abölö-bölö moroi ba razo Ndraono Gizeraeli fefu, fönania.
34 Ba me luo razo ia ifuli itaru'ö Yerikho Hieli andrö, banua Mbetieli, ba mate nononia si a'a Abiramo, me ibe'e tou doyo, ba ononia si akhi, Segubi, me i'asiwai mbawa göli, itörö niŵa'ö Yehowa, nifa'ema Yosua, ono Nuni.

Faza 17

I'ombakha'ö wa lö teu Eliya, ba la'uri ia gaga 

I. 1 Ba imane Eliya andrö, banua Disebe, ba danö Gileadi, khö Gahabi: Faya wa no sauri Yehowa, Lowalangi Ndraono Gizeraeli, si no möido enoni, na so namo mbanua ba he teu ba ndröfi andre, ha me uga fakhe, na tenga ya'o zanguma'ö!
2 Ba humede khönia Yehowa, imane:
3 Ofanö, tanö ba gatumbukha luo saŵa ba bini'ö ndra'ugö ba mbewe mbombo Keriti andrö, si handro Yoridano.
4 Ba öu idanö mbombo andrö, ba no uŵa'ö ba gaga, ena'ö la'uri ndra'ugö ba da'ö.
5 Ba i'o'ö niŵa'ö Yehowa, möi ia ba i'iagö mbewe mbombo Keriti andrö, si handro Yoridano.
6 Ba la'ohe'ohe khönia gaga kue ba diwo, ba zanguhulö wongi ba na tanö owi, ba önia idanö mbombo andrö.

 Tefatenge ba Zarefa ia ba i'orifi lakha mbanua, fabaya ononia 

II. 7 Ba lö ara sibai, ba ogo'ö mbombo andrö, me lö'ö sa'ae teu ba danö.
8 Ba humede khönia Yehowa, imane:
9 Faoso, ae ba Zarefa, banua Zidona andrö, ba iagö da'ö; noa sa uŵa'ö ba ndra'alawe ba da'ö, lakha mbanua, ena'ö i'uri ndra'ugö.
10 Ba maoso ia, isaŵa Zarefa, ba me irugi mbawa göli mbanua, ba hiza ndra'alawe, lakha mbanua, sangozaragö tuturu geu. Ba humede ia khönia, imane: Ta'u khögu nidanö ma'ifu ba nahia, ubadu!
11 Ba me möi mana'u, ba mu'ao na khönia Geliya, imane: Ohe göi khögu mato sambawa roti!
12 Ba imane: Faya wa no sauri Lowalangiu, Yehowa, na so khögu hadia ia zasoso, ha mato tambai tanga hamo ba rumbi ba ha ma'ifu wanikha ba migö; ba awena u'ozaragö geu ma'ifu, ba ufulido, ba wangasiwai khöma onogu, ba na no ma'a, ba hatö fa'amate.
13 Ba imane khönia Eliya: Böi busi dödöu! Ae'e, ba lau niŵa'öu andrö; ba ö'asiwai khögu ua zagörö kue side-ide ba ohe khögu baero; ba ömi onou, ba dania ö'asiwai.
14 Imane sa Yehowa, Lowalangi Ndraono Gizeraeli: Lö ahori hamo ba rumbi ba lö alö wanikha ba migö, irugi luo ba nibe'e Yehowa teu ba guli danö.
15 Ba möi ia, i'o'ö niŵa'ö Geliya; ba ara lö ambö öra, datölu ira.
16 Lö ahori hamo ba rumbi ba lö alö wanikha ba migö, itörö niŵa'ö Yehowa andrö, nifa'ema Geliya.

 Isusugi zi mate, ono lakha mbanua andrö 

III. 17 Ba aefa da'ö, ba mofökhö nono ndra'alawe andrö, sokhö omo, ba tedou-dou manö wökhönia, irege aetu nosonia.
18 Ba imane ira alawe andrö khö Geliya: Hadia niŵa'öu khögu, ya'ugö enoni Lowalangi? Fe'amöimö khögu, ba ena'ö tefasugi ba dödö [Lowalangi] lalögu, ba wamunu onogu!
19 Ba imane khönia: Da nonou! Ba ihalö ba gaheta ninania, i'ohe yaŵa ba mbate'e ba zi sagötö, ba nahiania andrö, ba ibe'e ba gasonia.
20 Ba i'angaröfi li Yehowa, imane: He Yehowa, Lowalangigu, hadia wa no öfakao lakha mbanua andrö, si no möido tome, wamunu ononia?
21 Ba medölu ifadölö ia yaŵa nono, i'angaröfi li Yehowa, imane: He Yehowa, Lowalangigu, be'e mangawuli noso nono matua andre!
22 Ba ifondrondrongo wangandrö Geliya Yehowa, ba mangawuli noso nono andrö, tobali ifuli auri.
23 Ba ihalö nono Eliya, i'ohe tou moroi ba mbate'e ba zi sagötö; i'ohe yomo ba ibe'e khö ninania. Imane Eliya: Hiza, no ifuli auri nonou!
24 Ba imane ira alawe andrö khö Geliya: Awena aboto ba dödögu, wa no enoni Lowalangi ndra'ugö, awö wa si duhu manö daroma li Yehowa, nifa'emamö!

Faza 18

Huhuo Gobadia khö Geliya 

I. 1 Ba ara, ba humede Yehowa khö Geliya, me no alua mendrua fakhe, imane: Ae oroma'ö ndra'ugö khö Gahabi, ena'ö ufoteu guli danö.
2 Ba moi Geliya, ba wangoroma'ö ya'ia khö Gahabi. Ba no abölö-bölö sibai lofo ba Zamaria.
3 Ba ifakaoni'ö Gobadia, mandru yomo, Ahabi. Ba Obadia andrö, ba no sangata'ufi Yehowa, no si lö faröi.
4 Andrö wa otu i'ohe sama'ele'ö ba ibini'ö ba dögi narö hili, limalima wulu, ba i'uri, ibe'e roti ba idanö, me luo ifahori'o zama'ele'ö andrö khö Yehowa Izebela.
5 Ba imane Ahabi khö Gobadia. Talabu! ta'alui misa ba danö gumbu nidanö fefu, ba daso mbombo, ma atö tasöndra ndru'u, fangorifi kudo, awö kudo kalide, fa böi tabunu ösa!
6 Ba fabali fofanö ira ba wanöröi tanö. Sara lala Gahabi, ba sara lala Gobadia.
7 Ba me no so ba lala Gobadia, ba falukha ia Geliya. Ba me i'ila wa ya'ia, ba ifalögu tou ia, imane: Hadia, si ndruhu ya'ugö, Tuagu Eliya?
8 Ba imane khönia: Ya'odo! Ae ŵa'ö khö zokhö ya'ugö: No so Geliya!
9 Ba imane: Hadia horögu, wa öbe'e ba danga Gahabi zawuyumö andre, ba wamunu ya'odo?
10 Faya wa no sauri Yehowa, Lowalangiu, na so soi ba na so mbanua, ba zi lö ifatenge sokhö ya'o, wangalui ya'ugö. Ba na lamane: Lö ya'ia, ba ibe'e ba hölu niha andrö, öri andrö, na no la'ila ndra'ugö.
11 Ba ömane sa'ae: Ae ŵa'ö khö zokhö ya'ugö: No so Geliya!
12 Ba na uröi ndra'ugö, ba i'oloi'ö ndra'ugö Eheha Yehowa, ba ha niha zangila, heza i'ohe'ö! Ba na urugi, ba wangombakha khö Gahabi, ba na lö isöndra ndra'ugö, ba ibunudo; ba noa sa atö i'ata'ufi Yehowa sawuyumö andre, i'otarai iraono ia.
13 Hadia, lö mu'ombakha'ö khöu, ya'ugö Tua, wolaugu, me ifabunu'ö zama'ele'ö andrö Izebela, wa no otu ubini'ö sama'ele'ö, limalima wulu. Ba dögi narö hili, awö wa no u'uri ira roti ba idanö.
14 Ba ömane iada'e: Ae ŵa'ö khö zokhö ya'ugö! No so Geliya — ena'ö ibunudo!
15 Ba imane Eliya: Faya wa no sauri Yehowa ngahönö, si no möido enoni, na tenga ma'ökhö andre u'oroma'ö ndra'o khönia.
16 Ba möi Gobadia, ifaondragö Gahabi ba i'ombakha'ö khönia; ba möi Gahabi mamaondragö Eliya.

 I'ondrasi Gahabi Eliya 

II. 17 Ba me i'ila Geliya Ahabi, ba imane khönia: No so'ö, samakao Iraono Gizeraeli?
18 Ba imane Eliya: Tenga ya'odo zamakao Iraono Gizeraeli, ya'ugö ba si samba omo ya'ami, me no lö ba dödömi goroisa Yehowa ba me no mi'o'ö khö Mba'ali andrö.
19 Ba iya'e, ba fatenge, ba falukha'ö khögu Ndraono Gizeraeli fefu, ba hili Garemeli, awö zama'ele'ö andrö khö Mba'ali, si 450, ba sama'ele'ö andrö khö Gasera, si 400, ni'uri'uri Gizebela.
20 Ba ifatenge ba Ndraono Gizeraeli fefu misa Ahabi ba ifalukha'ö zama'ele'ö andrö, ba hili Garemeli.

 Mame'e sumange Geliya ba hili Garemeli 

III. 21 Ba i'ondrasi zato Eliya, ba imane: Ha wa'ara döhö wanufa dödömi? Na Yehowa Lowalangi, ba mi'o'ö khönia, ba na Ba'ali, ba khönia mi'o'ö! Ba lö latema linia sato.
22 Ba imane Eliya ba zato: Hatö ya'o zama'ele'ö khö Yehowa, ba sama'ele'ö khö Mba'ali, ba no 450.
23 Ba da khöma nono zaŵi, dua rozi; ba ndra mutuyu khöra zara ba ndramutatawi ba ndramube'e ba geu nibahogö, ba böi labe'e galitö; ba ya'o zangasiwai ono zaŵi si sara ba ube'e ba geu nibahogö, lö ube'e galitö.
24 Ba mi'angaröfi li Lowalangimi andrö, ba ya'o, ba u'angaröfi li Yehowa: ba heza dania Lowalangi sanema li alitö, da'ö tabe'e Lowalangi! Ba latema linia sato fefu, lamane: Ya'ia da'ö!
25 Ba imane Eliya ba zama'ele'ö andrö, khö Mba'ali: Mituyu khömi nono zaŵi, sara, ba mi'asiwai; oföna ami, me no ato ami, ba mi'angaröfi li Lowalangimi andrö; ba lö tola mibe'e galitö.
26 Ba lahalö nono zaŵi andrö, la'asiwai, ba la'angaröfi li Mba'ali andrö, i'otarai zi hulö wongi, numalö ba zi laluo, lamane: Fondrondrongo lima, Ba'ali! Ba lö lili, lö fanema lira. Ba lafanoka ira, lafazuizui naha wame'e sumange andrö, nifa'anöra.
27 Ba me laluo sa'ae, ba i'o'aya ira Eliya, imane: Mi'ebua'ö limi, Lowalangi sa atö ia! Ma hadia nifatou-tounia tödönia, ba ma hadia rörönia, ba ma no mofanö, ba ma no mörö, ba tokea ia dania.
28 Ba la'ebua'ö lira we'ao ba lakhoi nösira si'öli ba ikhu doho, huku ba khöra, irege mangele tou ndro.
29 Ba me no aefa laluo, ba hulö zowöhö ira, irugi ginötö wame'e sumange ni'a andrö; ba lö lili, lö fanema lira, ba he famondrongo.
30 Ba imane Eliya ba niha sato fefu: Mi'ae ba da'e khögu! Ba la'ondrasi ia sato. Ba ifuli ifa'anö naha wame'e sumange andrö khö Yehowa, si no dumudugö.
31 Ba 12 ihalö kara Eliya, dali wa'oya mado Ndraono Yakobo andrö — Yakobo ba zi hede Yehowa, me imane: Izeraeli sa'ae döimö!
32 Ba ifa'anö naha wame'e sumange gara andrö, ba döi Yehowa, ba ifasui bandra naha wame'e sumange andrö, mato dua lauru tanömö wa'ebolo.
33 Ba ibahogö geu andrö, itatawi nono zaŵi, ba ibe'e ba dete geu.
34 Aefa da'ö, ba imane: öfa timba mita'u idanö, ba miwuwui zumange nitunu andrö, awö geu! Ba la'o'ö da'ö. Ba imane: Milau zamuza tö! Ba lalau. Ba imane: Samuza tö! Ba la'o'ö, no medölu.
35 Ba mangele mitou nidanö, ba gahe naha wame'e sumange fasui. Ba he bandra andrö göi ba ifo'ösi idanö.
36 Ba me inötö wame'e sumange ni'a andrö, ba so Geliya, ba imane: He Yehowa, Lowalangi ndra Aberahamo, Iza'aki, Izeraeli, oroma'ö ma'ökhö, wa no ya'ugö Lowalangi ba Ndraono Gizeraeli, awö wa no enoniu ndra'odo andre, awö wa no dali khögu goroisamö, ba wolau da'e fefu.
37 Fondrondrongo ligu, Yehowa, fondrondrongo, ena'ö aboto ba dödö soi andre, wa no ya'ugö Lowalangi, ya'ugö Yehowa andrö, awö wa no ya'ugö zamalalini era-erara!
38 Ba aekhu galitö moroi yaŵa khö Yehowa, i'a zumange nitunu andrö, awö geu, awö gara, fabaya tanö tou, ba he idanö andrö ba mbandra, ba ifelai.
39 Ba me la'ila da'ö niha sato, ba lafalögu tou ira, ba lamane: Yehowa Lowalangi! Yehowa Lowalangi!

 Ibunu zama'ele'ö andrö khö Mba'ali. Ifabu'u deu 

IV. 40 Ba imane khöra Eliya: Mira'u zama'ele'ö andrö khö Mba'ali! Samösa böi mibe'e moloi! Ba lara'u, ba i'ohe ira mitou ba mbewe mbombo Kizono, ba itaba mbagira ba da'ö.
41 Ba imane Eliya khö Gahabi: Ae miyaŵa ba lau manga; urongo sa'ae goso-goso deu.
42 Ba möi miyaŵa Gahabi, ba wemanga. Ba möi ba zuzu hili Garemeli Geliya, ifaöndrö ia tou ba danö, ilazi mbawania balöduhinia.
43 Ba imane khö ngoni-ngoninia andrö: Ae miyaŵa ba fakhölö'ö tanö ba nasi! Ba möi miyaŵa da'ö, ifakhölö ia ba imane: Lö hadia ia! Ba imane Eliya: Fuli ae'e! Ba ifuli möi nono matua andrö, mewitu.
44 Ba ba zi mewitu, ba imane: So moroi tou lawuo, ezai lalu'a, moroi tou ba nasi. Ba imane Eliya: Ae miyaŵa, ba ömane khö Gahabi: Fa'anö gureta ba ae yaŵa ba saŵa mitou, fa böi ikhamö'ö teu!
45 Ba i'ogomuzaö alu manö mbanua ba tesao nangi, ba tenga ono deu. Ba möi ba gureta Gahabi ba isaŵa Yezere'eli.
46 Ba ikhamö Geliya tanga Yehowa ba mamöbö talu ia, ba ihulö Gahabi, irugi Yezere'eli.

Faza 19

Isaŵa danö si mate Eliya, me ifagohi'ö ia Izebela 

I. 1 Ba i'ombakha'ö khö Gizebela Ahabi fefu nilau Geliya, awö wa no ahori ibunu si'öli zama'ele'ö andrö.
2 Ba ifatenge zinenge khö Geliya Izebela, imane khönia: Ndramulau khögu Lowalangi andrö zomasi ira, na tenga mane wa'alaŵa luo mahemolu ufatörö ba nosou nifatörö ba noso zama'ele'ö andrö fefu.
3 Ba ata'u ia, maoso ia, ilau mofanö, ba wangorifi ya'ia. Ba me no irugi Mbereseba andrö, ba mado Yuda, ba iröi ba da'ö ngoni-ngoninia andrö.
4 Ba ya'ia, ba isaŵa danö si mate, ma'ökhö fofanö, ba möi mudadao ba mbörö da'uli. Ba omasi ia mate, ba imane: Noa sa'ae, halö sa'ae nosogu, Yehowa; tenga si sökhi moroi khö ndra tuagu ndra'odo!
5 Ba ifadölö tou ia ba mbörö da'uli andrö ba mörö. Ba i'ogomuzaö ituko ia mala'ika, imane: Faoso, lau manga!
6 Ba me ifakhölö ia, ba hiza tanö ba högönia kue nibogö, sagörö, ba samba migö nidanö. Ba manga ia ba ibadu nidanö, ba ifuli ilau mörö.
7 Ba ifuli so mala'ika Yehowa, ituko, ba imane: Faoso, a göu, aröu sibai na sa döröŵau!
8 Ba maoso ia, manga ia ba ibadu nidanö, ba mowaö-waö ia ba wa'abölönia ba gö andrö, öfa wulu ngaluo ba öfa wulu mbongi irugi hili Lowalangi andrö, Horebi.

 I'oroma'ö ia khönia Yehowa ba hili Horebi ba ibe'e goroisa khönia 

II. 9 Ba ba da'ö, ba möi ia ba dögi narö hili, ba mörö ia bakha ba da'ö. Ba humede khönia Yehowa, imane khönia: Hadia nihalöu ba da'e, Eliya?
10 Ba imane: No uforege wangombakha Yehowa, Lowalangi ngahönö; ba Iraono Gizeraeli, ba no la'erogö nifakhoimö andrö, naha wame'e sumange andrö khöu, ba no ladudugö, ba sama'ele'ö khöu, ba no labunu si'öli, tobali hatö ya'odo, ba la'alu-alui wamunu ya'o.
11 Ba imane khönia Yehowa: Ae baero ba agö hili, föna Yehowa! Ba itörö Yehowa, ba fönania, ba angi sabölö sibai, fabali hili ibe'e ba arasa gara; ba Yehowa, ba tenga ba nangi andrö so. Ba me aefa nangi andrö, ba so ziheu; ba Yehowa, ba tenga ba ziheu andrö so.
12 Ba me aefa ziheu andrö, ba itörö alitö; ba Yehowa, ba tenga ba galitö andrö so. Ba me aefa galitö andrö, ba itörö angi si hohohoho manö.
13 Ba me irongo da'ö Eliya, ba ibalugö mbawania barunia sebua, ba möi ia baero, i'agö mbawa dögi andrö; ba so zihede khönia, imane: Hadia nihalöu ba da'e, Eliya?
14 Ba imane: No uforege wangombakha Yehowa, Lowalangi ngahönö, ba Iraono Gizeraeli, ba noa sa la'erogö nifakhoimö andrö, naha wame'e sumange andrö khöu, ba no ladudugö, ba sama'ele'ö khöu, ba no labunu si'öli, tobali hatö ya'odo: ba la'alu-alui wamunu ya'o.
15 Ba imane khönia Yehowa: Fuli'ö, ae ba danö si mate ba Ndramaseko, ba ae miyomo ba bayoini razo Ndrawa Garamo Hazaeli andrö.
16 Ba Yehu andrö, ma'uwu Nimisi, ba bayoini razo Ndraono Gizeraeli, ba Elisa andrö, ono Zafati, banua Habeli Mehola, ba öbayoini sama'ele'ö, fangaliu dania.
17 Ba tobali ha niha zaefa ba mbawa zi'öli Hazaeli, ba bunusö Yehu, ba ha niha zaefa ba mbawa zi'öli Yehu, ba bunusö Gelisa.
18 Ba fitu ngahönö zi tosai Iraono Gizeraeli ube'e, dozi balöduhi si lö irai aköi föna Mba'ali andrö, ba dozi bawa, si lö irai fa'ago khönia.

 Tehonogöi fangalinia dania Gelisa 

III. 19 Ba iheta ia ba da'ö, ba falukha ia Gelisa andrö, ono Zafati, samali'ö tanö ia: felendrua fasa zaŵi fönania, ba ya'ia zolohe fondrege tanö furi. Ba möi khönia Geliya, ihawui ia barunia sebua.
20 Ba iröi zaŵi no mege ba i'o'ö Geliya, imane: Tehe khögu möido fa'ago bawa khö namagu ba khö ninagu, awena dania u'o'ö ndra'ugö! Ba imane khönia: Ae'e, ba fuli'ö; böi olifugö'ö nilaugu khöu!
21 Ba iröi Geliya, möi ia, ihalö zaŵi andrö si safasa ba itaba; ba fakake zaŵi andrö, ba ibe'e eu, ba wangasosoi ösi, ba ibe'e ö niha andrö. Ba maoso ia, i'o'ö Geliya ba tobali ngoni-ngoninia.

Faza 20

Isuwö Zamaria Benihada 

I. 1 Ba i'owuloi zabölö khönia fefu Benihada, razo Garamo, 32 razo nawönia, la'ohe kudora ba kureta khöra; ba so ira moroi you, lafa'u'u mbanua Zamaria ba lasuwö.
2 Ba ifatenge zinenge, miyomo khö Gahabi, razo Ndraono Gizeraeli,
3 imane khönia: Da'ö niŵa'ö Mbenihada: Firöu andrö ba ana'au, ba khögu; ba fondrege zi sökhi ndra'alawe khöu ba iraonou, ba khögu.
4 Ba ifafuli'ö li khönia razo Ndraono Gizeraeli, imane: Dali niŵa'öu, ya'ugö sokhö ya'o, razo! khöu ndra'odo, awö fefu zi so khögu!
5 Ba mangawuli zamuza tö zinenge andrö, ba lamane: Da'ö niŵa'ö Mbenihada: Ma'ifu lö niŵa'ögu khöu, öbe'e khögu wirömö ba ana'au ba ira alawemö ba iraonou!
6 Mane wa'alaŵa luo mahemolu, ba ufatenge khöu nawögu, ena'ö labu'ai nomou ba omo mbanuau ba ena'ö la'okhögö fefu hadia ia zomasi ira, ba la'ohe!
7 Ba ifalukha'ö fefu zatua mbanua razo Ndraono Gizeraeli, ba imane: Aboto manö sa'ae ba dödömi zi lö sökhi andrö, si so ba dödönia! Me ifatenge khögu, me i'andrö khögu ndra alawegu ba iraonogu, awö wirögu, awö gana'agu, ba lö niŵa'ögu khönia lö ube'e!
8 Ba latema linia satua andrö, awö niha sato fefu, lamane: Böi fondrondrongo ba böi tehe!
9 Ba imane ba zinenge Mbenihada: Mimane khö zokhö ya'ami, razo: Fefu hadia ia niŵa'öu khö genonimö, mege ba mböröta, ba u'o'ö, ba niŵa'öu iada'e, ba tebai u'o'ö! Ba mofanö zinenge andrö ba lafa'ema khö Mbenihada.
10 Ba ifatenge khönia Benihada, imane khönia: Ndramulau khögu Lowalangi zomasi ira, na irugi adudula Zamaria andrö famo'ösi danga zabölö andrö fefu, ni'ohegu!
11 Ba itema li razo Ndraono Gizeraeli, imane: Sangaro, ba böi yamusuno ia, si mane sameta sa'ae fangaro!
12 Ba me irongo da'ö Benihada, me mamadu-madu agu ira nawönia razo, baose, ba imane ba zato khönia: Milau khöra! Ba molau ira.

 I'abe'e'ö dödö Gahabi sama'ele'ö. Mendrua te'ala Mbenihada ibe'e Ahabi 

II. 13 Ba hiza zama'ele'ö si möi khö Gahabi, imane: Da'ö niŵa'ö Yehowa: Hadia, ö'ila zato sibai andrö fefu? da'ö ube'e ba dangau ma'ökhö, ena'ö aboto ba dödöu, wa no Yehowa ndra'odo!
14 Ba imane Gahabi: Ha niha zolau da'ö? ba imane sama'ele'ö andrö: Da'ö niŵa'ö Yehowa: Sabölö khö ndra kumandru andrö. Ba imane Ahabi: Ba ha niha zi börötaigö fasöndrata? Ba imane: Ya'ugö.
15 Ba i'ofaya zabölö khö ndra kumandru andrö, ba no 332; Ba aefa da'ö, ba i'ofaya zato, Iraono Gizeraeli fefu, 7000.
16 Ba maoso ira, möi ira, me laluo, me mamadu-madu agu Mbenihada ba me mabu ia, baose, awö razo andrö, si 32, sanolo ya'ia ena'ö.
17 Ba sabölö khö ndra kumandru andrö zi öföna möi baero. Ba ifatenge zamaigi Benihada ba lamane khönia da'ö: So niha moroi yomo ba Zamaria!
18 Ba imane: He ba wangatulö ba he ba wasöndrata möi ira, mira'u auri ira!
19 Ba ha larugi baero mbanua sabölö khö ndra kumandru andrö ba sato, solo'ö ya'ira —,
20 ba samö-samösa i'ö'ötö tou zamösana. Ba moloi Ndrawa Garamo, ba lagohi ira Iraono Gizeraeli. Ba Benihada, razo Ndrawa Garamo, ba moloi, awö kudo ba si fakudo.
21 Ba so moroi yomo razo Ndraono Gizeraeli ba ihalö kudo fabaya kureta. Ba te'ala sibai Ndrawa Garamo ibe'e.
22 Ba ifuli i'ondrasi razo sama'ele'ö andrö, imane khönia: Ae abe'e'ö dödöu ba faigi sibai, he öwisa; ifuli sa so razo Ndrawa Garamo andrö, ba ndröfia dania, ba wanuwö ya'ugö.
23 Ba lamane enoni razo Ndrawa Garamo khönia: Lowalangi hili Lowalangira andrö, andrö abölö ira moroi khöda! Na ba ndraso ena'ö talau khöra, ba lö zi lö abölö ita!
24 Ba ömane sa'ae: öheta razo andrö fefu, ba ö'ali kumandru.
25 Ba ya'ugö, ba ö'owuloi khöu zabölö, fa'ato zi tekiko mege, ba kudo ba kureta, si mane mege, ba ba ndraso talau khöra, ba lö zi lö abölö ita. Ba ifondrondrongo khöra, i'o'ö da'ö.
26 Ba me no irugi döfi, ba i'ofaya Ndrawa Garamo Benihada ba i'ohe ba Afeki, ba wanuwö Iraono Gizeraeli.
27 Ba te'ofaya göi Ndraono Gizeraeli ba tebe'e mbalazo, ba lafaondragö. Ba Iraono Gizeraeli, ba ba gamaudu Ndrawa Garamo tebato, hulö zi dua mbawa nambi, si lö oya-oya, ba Dawa Garamo, ba anönö danö labe'e.
28 Ba so genoni Lowalangi no mege, ba imane khö razo Ndraono Gizeraeli: Da'ö niŵa'ö Yehowa: Me no laŵa'ö Dawa Garamo, Lowalangi hili Yehowa, ba tenga Lowalangi ndraso, ba ube'e ba dangau zato sibai andrö, ena'ö aboto ba dödöu, wa no Yehowa ndra'odo!
29 Ba önö bongi wa'ara fatahö ira ba da'ö, ba me luo si fitu, ba fasöndra ira, ba 100.000 labunu Dawa Garamo si lö kudo Iraono Gizeraeli, ha ma'ökhö.
30 Ba si tosai, ba moloi, lasaŵa miyomo Afeki; ba adudu göli kara, ba 27.000 ilangö niha si tosai mege. Ba noa göi moloi Mbenihada, ikhamö yomo mbanua, idörödöröi mbate'e [yomo].

 Lö ibunu Mbenihada Ahabi, ba itegu ia ba da'ö sama'ele'ö 

III. 31 Ba lamane khönia enoninia: Hiza, no marongo, wa no razo sahakhö tödö razo ma'uwu Gizeraeli andrö; ba data'olembe goni ba taböbö sinali högöda, ba tabe'e ba danga razo Ndraono Gizeraeli ita, ma atö i'orifi ita.
32 Ba latema la'olembe goni, ba laböbö sinali högöra, ba möi ira khö razo Ndraono Gizeraeli, lamane: Da'ö niŵa'ö zawuyumö Benihada khöu: Orifi ndra'odo! Ba imane: Hadia, lö si mate ia? Ga'agu ia.
33 Ba ba dödöra andrö, ba salöfö niŵa'önia andrö, ba lagösö lasofu, na si ndruhu linia da'ö, lamane: Hadia, ga'au Mbenihada? Ba imane: Mi'ae mihalö ia. Ba möi baero khönia Mbenihada, ba ifa'amöi ia awönia ba gureta Ahabi.
34 Ba imane Benihada khö Gahabi: Banua andrö, nifadöni namagu khö namau mege, ba ufuli, ba hana na ölau kade khöu ba Ndramaseko, nifolau namagu mege ba Zamaria. Ba imane Ahabi: Ba ya'o, ba u'efa'ö ndra'ugö, me no tamanö wamagölö. Ba fawu'u li ira, ba ifofanö ia Ahabi.
35 Ba so nifahaö zama'ele'ö, samösa, imane khö nawönia — niŵa'ö Yehowa khönia —: Tema fesokho ndra'o: Ba lö edöna da'ö ifesokho.
36 Ba imane khönia si samösa: Me lö ö'o'ö goroisa Yehowa andrö, ba ha si'aikö fabali ndra'ugö khögu, ba ifesokho ndra'ugö singo. Ba me no fabali ia khönia, ba falukha ia zingo samesokho ya'ia.
37 Ba si samösa, ba ifuli imane, me falukha ia nawönia bö'ö: Tema fesokho ndra'o! Ba ifesokho ia da'ö.
38 Ba möi zama'ele'ö andrö, i'agö zinga lala nitörö razo dania; no iböbö mbawania, fa böi oroma ha niha ia.
39 Ba me itörö razo, ba imane khönia: No fao ba wasöndrata andrö zawuyumö andre, ba so niha bö'ö, i'ohe khögu niha, samösa, ba imane: Tarogö niha andre; ba ma lö ya'ia dania, ba nosou nibe'e fangali nosonia, ba ma zui 220 balaki öbe'e höli!
40 Ba me soso rörö zawuyumö andre, ba i'ogomuzaö manö taya niha andrö. Ba imane khönia razo Ndraono Gizeraeli: Ba da'ö hukumö, no ya'ugö zangetu'ö.
41 Ba igösö iheta mböbö mbawania, ba i'ila ha niha ia razo Ndraono Gizeraeli, wa awö zama'ele'ö ia.
42 Ba imane khö razo: Da'ö niŵa'ö Yehowa: Me no ö'efa'ö ba dangau niha andrö, niŵa'ögu nibunu, ba nosou nibe'e fangali nosonia, ba banuau nibe'e fangali mbanuania.
43 Ba ifuli ia khöra razo Ndraono Gizeraeli, lö sökhi-sökhi dödönia ba sofönu ia; ba irugi Zamaria.

Faza 21

Omasi Gahabi kabu nagu khö Naboti ba ifabunu'ö Naboti Izebela 

I. 1 Ba me no aefa da'ö, ba sambalö zui: So kabu nagu khö Naboti, banua Yezere'eli, ba Yezere'eli andrö, ba ngai gödo Gahabi, razo Zamaria.
2 Ba humede Gahabi khö Naboti, imane: Be'e khögu kabu nagu andrö khöu, da'ubali'ö kabu gule khögu, me no ahatö ia ba ngai gödogu. Ube'e fangali khöu kabu nagu bö'ö, si sökhi moroi ba da'ö, ba ma u'öli ia khöu, na omasi'ö da'ö.
3 Ba imane Naboti khö Gahabi: Yamutimba khögu Yehowa, ululu khöu gondröita ndra tuagu!
4 Ba mangawuli ba gödonia Gahabi, lö sökhi-sökhi dödönia ba sofönu ia ba wanema Naboti andrö, banua Yezere'eli, linia, me imane: Tebai ululu khöu gondröita ndra tuagu. Ba möi ia mörö, i'otahögö mbagolö, ba lö manga.
5 Ba möi si bakha khönia wo'omonia Izebela, imane khönia: Hana wa lö sökhi-sökhi dödöu ba hana wa lö manga'ö?
6 Ba imane khönia: No fahuhuodo khö Naboti andrö, banua Yezere'eli, no umane khönia: Be'e khögu kabu nagu andrö khöu, u'öli, ba ma zui ube'e fangali khöu, na da'ö zomasi'ö — ba imane: Tebai ululu khöu kabu nagu andrö khögu!
7 Ba imane khönia fo'omonia Izebela: Hadia, fa'arazo khöu da'ö iada'e ba Ndraono Gizeraeli? Faoso, a göu ba rara dödöu. Ya'o zama'amöi khöu kabu nagu andrö khö Naboti, banua Yezere'eli!
8 Ba ifazökhi zura, itagö döi Gahabi, ba ifotandro tandro khö Gahabi, ba ifa'ohe'ö ba zalaŵa ba ba zatua mbanua andrö, banua ndra Naboti.
9 Imane ba zura andrö: Mifaŵa'ögö wamoni, ba tanö yaŵa dania mifedao Naboti, ba walukhata,
10 ba mifaudu wawa ira niha si si lö yaŵa, darua, si möi sasi, sanguma'ö: No ö'elifi Lowalangi ba no ö'elifi razo! Ba mi'ohe baero ia, ba mitebu kara, mibunu.
11 Ba banuara andrö, satua ba salaŵa, ba la'o'ö goroisa Gizebela khöra, niŵa'önia ba zura andrö, nifa'ohe'önia khöra.
12 Lafaŵa'ögö wamoni, ba tanö yaŵa lafedadao Naboti, ba walukhata.
13 Ba so niha si si lö yaŵa andrö, la'otahögö ia wedadao, ba laböbögö manö khö Naboti niha si lö ngaroro andrö, ba zi so sato fefu, lamane: No i'elifi Lowalangi Naboti, ba he razo, ba no i'elifi! Ba la'ohe ia baero mbanua ba latebu kara, labunu.
14 Ba lafaŵa'ögö khö Gizebela, lamane: No mutebu kara Naboti, no mate.
15 Ba me irongo Izebela, no mutebu kara Naboti, ba no mate, ba imane khö Gahabi; Faoso! halö khöu kabu nagu andrö khö Naboti, banua Yezere'eli, si lö ibe'e ni'öli mege; lö Naboti sa'ae, no mate.
16 Ba me irongo Ahabi, no mate Naboti, ba maoso ia, möi ia ba kabu nagu andrö khö Naboti, banua Yezere'eli, ba wangokhögö ya'ia.

 Ifeta'u ira Eliya, ba mangesa dödö Gahabi 

II. 17 Ba humede Yehowa khö Geliya, banua Disebe,
18 imane: Faoso, ae misi tou khö Gahabi, razo Ndraono Gizeraeli, ba Zamaria — hiza ba kabu Naboti so ia, ba zi möi ia mitou, ba wangokhögö, 19— ba ömane khönia: Da'ö niŵa'ö Yehowa: Hadia, no mange'e'ö, ba noa göi ö'okhögö gondröita? Ba ömane na khönia: Da'ö niŵa'ö Yehowa: Ba nifelai nasu do Naboti, ba da'ö lafelai dania ndromö asu!
20 Ba imane Ahabi khö Geliya: Hadia, no ösöndra ndra'o, ya'ugö si fatiu tödö khögu? Ba imane: Noa! Me no ölulu ndra'ugö, ba wolau si fatuwu khö Yehowa,
21 ba hiza, ba ufatörö khöu wamakiko ba ubözini ndra'ugö ba uhori nga'ötö Gahabi, irege zi kiöni bagolö, iraono ba satua, ba Ndraono Gizeraeli.
22 Ba ufatörö ba zi samba omo ya'ami, nifatörögu ba zi samba omo ndra Yerobeamo, ono Nebati, ba ba zi samba omo ndra Baesa, ono Gahia, börö mbakhu-bakhu dödögu andrö, ni'andrömö, me öfowöhö Ndraono Gizeraeli ba horö.
23 Ba ba khö Gizebela göi, ba so göi niŵa'ö Yehowa, imane: Asu dania zi manga Gizebela ba danö Yezere'eli.
24 Ha niha zi mate yomo ba mbanua soroiyomo Gahabi, ba asu zi manga, ba ha niha zi mate baero ba ba mbenua, ba fofo ba dalu mbanua zi manga.
25 No alösu lö niha solulu ya'ia si manö, ba wolau si fatuwu khö Yehowa andrö, si mane Ahabi, nifowöhö wo'omonia Izebela.
26 No sabölö sibai ogoro ita wolaunia, andrö, me no itörö lala wame'e adu andrö, lö faehu ba nilau Ndraono Gamori andrö, mege, nitimba Yehowa föna Ndraono Gizeraeli.
27 Ba me irongo niŵa'ö andrö Ahabi, ba isika nukhania, ba i'onukha goni ba mamoni ba gö; ba iföröni goni andrö, ba mowaö-waö lö nini-nini.
28 Ba humede Yehowa khö Geliya, banua Disebe, imane:
29 Hadia, no ö'ila, wa no i'ide-ide'ö ia fönagu Ahabi? Me no i'ide-ide'ö ia fönagu, ba tenga ba götönia ufatörö wemakiko andrö; ba götö nononia dania ufatörö ba zi sawu ya'ira.

Faza 22

Fasuwöta ndra Ahabi Yozafati ba Ndrawa Garamo andrö. Sama'ele'ö sofaya 

I. 1 Ba medölu fakhe ahono ira, lö fasuwö ira Ndrawa Garamo Ndraono Gizeraeli.
2 Ba me arakha medölu fakhe, ba möi misi tou khö razo Ndraono Gizeraeli Yozafati, razo mado Yuda.
3 Ba imane razo Ndraono Gizeraeli khö genoninia: Hadia, lö mi'ila, wa no khöda Ramoti ba danö Gileadi; ba dumadao manö ita, lö liŵa-liŵa, ba lö tafadöni khö razo Ndrawa Garamo!
4 Ba imane khö Yozafati: Hadia, möi'ö awögu ba wanuwö, ba Ramoti ba danö Gileadi. Ba imane Yozafati khö razo Ndraono Gizeraeli: Si mane ya'ugö ndra'odo, ba banuagu, ba si mane banuau, ba kudogu, ba si mane kudomö.
5 Ba imane na Yozafati khö razo Ndraono Gizeraeli: Tema sofu ua khö Yehowa, ha iŵa'ö.
6 Ba ifalukha'ö zama'ele'ö andrö razo Ndraono Gizeraeli, mato 400 ira, ba isofu khöra, imane: Hadia, möido manuwö Ramoti ba danö Gileadi, ma lö'ö? Ba lamane: Ae'e, ena'ö ibe'e ba danga razo Yehowa!
7 Ba imane Yozafati: Lö baero ö, sama'ele'ö khö Yehowa, ena'ö khönia tasofu?
8 Ba imane razo Ndraono Gizeraeli khö Yozafati: So na zamosa tö, si tola taŵa'ö sanofu khö Yehowa, ba no abao dödögu khönia, me tenga si sökhi nifa'ele'ele'önia ba khögu andre, ha si lö sökhi: Mikha andrö, ono Yimela. Ba imane Yozafati:
9 Böi ŵa'ö da'ö, ya'ugö razo! Ba humede razo Ndraono Gizeraeli khö genoninia yomo, imane: Ta'i-ta'i hede khö Mikha andrö, ono Yimela!
10 Ba razo Ndraono Gizeraeli ba Yozafati, razo mado Yuda, ba no dumadao ba mbawa göli Zamaria, baru luo mbarura, ba dadaomania dumadao zamösana, ba mama'ele'ö zama'ele'ö andrö, fefu, fönara.
11 Ba ifotandru si'öli ia Sedekia, ono Gena'ana, ba imane: Da'ö niŵa'ö Yehowa: ötandru dania tou Ndrawa Garamo tandru si mane da'e, irege no ahori ira öbe'e!
12 Ba si manö wama'ele'ö zama'ele'ö andrö fefu, ba lamane: Ae ba Ramoti andrö, ba danö Gileadi, ba ibe'e ba danga razo ira Yehowa!
13 Ba imane khö Mikha andrö sinenge andrö, si no möi mogaoni ya'ia: Hiza, ha sara manö li zama'ele'ö andrö, wangombakha si sökhi khö razo, ba böi faehusi niŵa'öu ba niŵa'öra mege, dozi ira: si sökhi ŵa'ö.
14 Ba imane Mikha: Faya wa no sauri Yehowa, na tenga ha sambalö niŵa'ö Yehowa khögu uŵa'ö!

 Ifa'ele'ö lua-lua si lö sökhi sama'ele'ö andrö, Mikha 

II. 15 Ba me irugi razo, ba imane khönia razo: Hadia Mikha, möiga manuwö Ramoti, ba danö Gileadi, ma lö'ö? Ba imane khönia: Ae'e, ba si sökhi dania wozu khöu, ba ibe'e ba danga razo Ramoti Yehowa.
16 Ba imane khönia razo: Ha me uga ube'e ba hölu ndra'ugö, ena'ö ha sambalö si duhu ö'ombakha'ö khögu, niŵa'ö Yehowa khöu?
17 Ba imane: No u'ila, no muzaewe Ndraono Gizeraeli fefu, ba hili, hulö mbiri-biri, si lö kubalo. Ba imane Yehowa: Si lö sokhö da'ö; hana na ifuli ia khöra zamösana, ya lö hadia ia khöra!
18 Ba imane razo Ndraono Gizeraeli khö Yozafati: Tenga no uŵa'ö khöu: Tenga si sökhi ifa'ele'ö, ha si lö sökhi.
19 Ba imane Mikha: Böi ua! Fondrondrongo niŵa'ö Yehowa! No u'ila, no dumadao ba dadaomania Yehowa, ba no lafatambai ia banua zorugo sato.
20 Ba imane Yehowa: Ha niha zi möi mamowöhö Ahabi, ena'ö möi ia manuwö, ba ena'ö ba Ramoti andrö, ba danö Gileadi, mate ia? Ba oi fabö'ö niŵa'öra.
21 Ba so zamösa, mbekhu, i'ondrasi Yehowa, ba imane: Ya'o zi möi mamowöhö ya'ia. Ba imane khönia Yehowa: Ha öbe'e famowöhö?
22 Ba imane: Möido bekhu sofaya ba mbewe zama'ele'ö andrö khönia fefu. Ba imane Yehowa: Ya'ia da'ö öfalua dania wamowöhö andrö; ae'e, ba lau da'ö!
23 Ba hiza, ba no ibe'e ba mbewe zama'ele'ö andrö khöu fefu mbekhu wamakiko Yehowa.
24 Ba maoso Zedekia andrö, ono Gena'ana, itema ifalisi mbawa Mikha, ba imane: Ba hadia lala wa'aheta Geheha Yehowa khögu, ba wehedegu khöu?
25 Ba imane Mikha: Hiza, ö'ila dania, na luo ötöröi mbate'e yomo, ba wamini'ö ya'ugö!
26 Ba imane razo Ndraono Gizeraeli: Mihalö Mikha, ba mi'ohe mangawuli ia khö Gamoni, kumandru ba mbanua ba khö Yoasi ono razo.
27 Ba mimane: Da'ö niŵa'ö razo: Mikuru da'e, ba ha ma'ifu mibe'e gö ba ha ma'ifu nidanö, irege mangawulido lö hadia ia khögu.
28 Ba imane Mikha: Na mangawuli ndra'ugö lö hadia ia khöu, ba tenga li Yehowa nifa'emagu! Ba imane na: Mifondrondrongo, ya'ami niha sato fefu!

 Mate Gahabi, ba wasöndrata 

III. 29 Ba lasaŵa Ramoti ba danö Gileadi razo Ndraono Gizeraeli ba Yozafati, razo mado Yuda.
30 Ba imane razo Ndraono Gizeraeli khö Yozafati: Da'u'onukha nukha niha bo'ö ba wanuwö andrö, ba ya'ugö, ba böi bulö'ö nukhamö. Ba ifohani ia razo Ndraono Gizeraeli, ba isaŵa zi fasöndra ira.
31 Ba no ibe'e li ba gumandra andrö khönia, si 32, razo Ndrawa Garamo, ba gumandra gureta zanuwö andrö khönia, no imane: Böi milau ba niha bö'ö, he ono mbanua, ba he salaŵa, ha sambalö khö razo Ndraono Gizeraeli andrö milau!
32 Ba me la'ila Yozafati kumandra gureta andrö, ba labali razo Ndraono Gizeraeli ia, ba lasaŵa ia, ba wolau khönia. Ba mu'ira-ira Yozafati.
33 Ba me la'ila kumandra gureta andrö, tenga razo Ndraono Gizeraeli ia, ba laböhöli, lafuli ira furi.
34 Ba so zogai fanania, si lö mudöna-döna, ba i'efasi, ba göna khö razo Ndraono Gizeraeli, ba gotaluara mböbö talu göröba. Ba imane khö zolohe kuretania: Bali'ö, ohe misa ndra'o, hetado ba wasöndrata; noa sa mesokho ndra'odo!
35 Ba itugu abölö-bölö wasöndrata, me luo da'ö; ba razo, ba no sizizio ba gureta, fetahö Ndrawa Garamo, irugi tanö owi, ba do zokho andrö, ba ahele ba gureta yaŵa; ba me bongibongi, ba mate razo.
36 Ba me aekhu luo, ba mu'ao niha, lafa'ema'ema ba zato, lamane: Yamufuli ia ba mbanuara ba ba danöra zamösana — noa sa mate razo!
37 Ba larugi Zamaria, ba ba da'ö lako'o razo.
38 Ba me lasasai gureta, ba mbaŵa ba Zamaria, ba lafelai asu ndro Gahabi, ba faruka ba gamondria zohorö, itörö niŵa'ö Yehowa.
39 Ba hadia na nidunö-dunö ena'ö ba khö Gahabi andrö ba hadia ia fefu nilaunia, ba omo ifö guaza andrö, nila'unia ba banua andrö fefu, ni'aro'önia, ba noa sa mutanö ba zura hikaya razo Ndraono Gizeraeli.
40 Ba mate Gahabi, itörö lala ndra amania, ba fangalinia razo, ba ononia Ahaseya.

 Fa'atulö dödö Yozafati ba fa'arazonia ba mado Yuda 

IV. 41 Ba Yozafati andrö, ono Asa, ba me no alua medölu fakhe razo Ndraono Gizeraeli Gahabi andrö tobali razo mado Yuda ia.
42 Tölu ngafulu a lima fakhe Yozafati, me tobali razo ia, ba 25 fakhe razo ia ba Yeruzalema. Ba töi ninania, ba Asubi, ono Zilehi.
43 Ba itörö sibai lala namania Asa, lö iröi, wolau somasi Yehowa.
44 Ha fa lö mubulö'ö hili-hili andrö: lö labato sato wame'e sumange ba fanunu kumöyö ba hili-hili andrö.
45 Ba Yozafati andrö, ba lö fa'udu khö razo Ndraono Gizeraeli.
46 Ba hadia na nidunö-dunö ena'ö ba khö Yozafati andrö, ba fa'abölönia, nifa'ele'önia, ba fanuwö-nuwönia, ba noa sa mutanö ba zura hikaya razo mado Yuda.
47 Noa göi ihori ba danö zi tosai sohorö andrö, si tosai na ba götö namania Asa.
48 Ba lö razo ba Ndraono Gedomo; si no amaedola razo, ba kumandru.
49 Ba Yozafati, ba no ifalau'ö nowo Darisi, soloyo ba Gofiri ena'ö, ba wangai ana'a; ba lö alua woloyo, aboto nowo andrö ba Geseono Geberi.
50 Ba imane Ahaseya, ono Gahabi khö Yozafati, me luo da'ö: Akha möi awö mbanuau mbanuagu, ba woloyo andrö! Ba lö itehe Yozafati.
51 Ba mate Yozafati, itörö lala ndra amania; ba ba ngai ndra amania lako'o ia ba mbanua duania Dawido. Ba fangalinia razo, ba ononia Yoramo.

 Ahaseya, razo Ndraono Gizeraeli 

V. 52 Ba Ahaseya andrö, ono Gahabi, ba me no alua meweleönö fakhe razo mado Yuda Yozafati tobali razo Ndraono Gizeraeli ia, ba Zamaria, ba mendrua fakhe razo ia ba Ndraono Gizeraeli.
53 Ba si fatuwu khö Yehowa wolaunia, itörö lala namania, ba he lala ninania andrö, lala Yerobeamo, ono Nebati, si no mamowöhö Iraono Gizeraeli ba horö.
54 Ifosumange Mba'ali andrö, mangalulu ia khönia; i'andrö wönu Lowalangi Ndraono Gizeraeli Yehowa, nifolau namania mege, lö faehu.

RAZO II

Faza 1

Fökhö Gahaseya. Me ifasofu'ö ba nadu ba Nekerona, ba i'ombakha'ö khönia wa'amatenia dania Eliya 

I. 1 Ba me no mate Gahabi, ba lafabali ira ba Ndraono Gizeraeli Iraono Moabi.
2 Ba no aekhu ba darali ba mbate'enia ba zi sagötö ba Zamaria Gahaseya ba i'ofökhöi; ba ifatenge zinenge, imane khöra: Mi'ae misofu khö Mba'ali-Zebubi andrö, Lowalangi ba Nekerona, na döhö dania wökhögu andre.
3 Ba no muhede mala'ika Yehowa khö Geliya, banua Disebe, no imane: Faoso, ae misi yaŵa, faondragö zinenge razo Zamaria andrö, ba ömane khöra: Te lö Lowalangi ba Ndraono Gizeraeli, wa möi ami manotu khö Mba'ali-Zebubi andrö, Lowalangi ba Nekerona!
4 Andrö imane sa'ae Yehowa: Lö dania aheta'ö ba gaso andrö, ba zi no öleagö ndra'ugö, si mate sa'ae ndra'ugö. Ba mofanö Geliya.
5 Ba lafuli ira khö Gahabi sinenge andrö. Ba imane khöra:
6 Hana wa mifuli ami? Ba lamane khönia: So moroi si tou niha, no faondraga, ba imane khöma: Mifuli ami khö razo samatenge ya'ami, ba mimane khönia: Da'ö niŵa'ö Yehowa: Te lö Lowalangi ba Ndraono Gizeraeli, wa öfatenge ba wanofu khö Mba'ali-Zebubi andrö, Lowalangi ba Nekerona? Andrö lö aheta'ö ba gaso andrö, ba zi na öleagö ndra'ugö, si mate sa'ae ndra'ugö!
7 Ba imane khöra: He wisa khala-khala niha andrö, si faondra khömi miyaŵa, sanguma'ö khömi da'ö?
8 Ba lamane: Baru bu mbarunia ba uli zaŵi mböbö löwi-löwi. Ba imane: Eliya, banua Disebe.

 I'ekhugö galitö moroi yaŵa ba zinenge Gahaseya Eliya 

II. 9 Ba ifatenge khönia gumandra zi lima wulu, awö zi lima wulu andrö khönia. Ba me irugi si yaŵa Geliya kumandra andrö, ba hiza, no dumadao Geliya ba zuzu hili; ba imane khönia kumandra andrö: He enoni Lowalangi, no iŵa'ö razo: Ae mitou!
10 Ba itema li Eliya, imane khö gumandra zi lima wulu andrö: Na enoni Lowalangi ndra'o, ba ya aekhu galitö moroi yaŵa ba mbanua ba yamu'a'ö, awö zi lima wulu andrö khöu! Ba aekhu galitö moroi yaŵa ba mbanua, ba i'a ia, fabaya si lima wulu andrö khönia.
11 Ba ifuli ifatenge gumandra bö'ö Ahaseya, kumandra zi lima wulu, awö zi lima wulu andrö khönia. Ba irugi si yaŵa Eliya, ba imane khönia: He enoni Lowalangi, imane razo:
12 Ta'i-ta'i, ae mitou! Ba itema li Eliya, imane khönia: Na enoni Lowalangi ndra'odo, ba ya aekhu galitö moroi yaŵa ba mbanua ba yamu'a'ö, awö zi lima wulu andrö khöu! Ba aekhu galitö Lowalangi, moroi yaŵa ba mbanua ba i'a ia, fabaya si lima wulu andrö khönia.
13 Ba ifuli ifatenge Ahaseya gumandra zi lima wulu, datölu ae, awö zi lima wulu andrö khönia. Ba möi miyaŵa da'ö — kumandra zi lima wulo andrö, fanete zi darua no mege — ba me irugi, ba ibalöduhini danö föna Geliya, mangalulu ia, imane: He enoni Lowalangi! ena'ö na ahakhö ma'ifu dödöu nosogu, awö noso zawuyumö andre, si lima wulu!
14 Hiza, no aekhu galitö moroi yaŵa ba mbanua ba no i'a fönagu kumandra zi lima wulu andrö, si darua, awö zi limalima wulu andrö khöra; ba iya'e, ba ena'ö na ahakhö ma'ifu dödöu nosogu andre!

 Fa'amate Gahaseya 

III. 15 Ba imane mala'ika Yehowa khö Geliya: Ae awönia mitou, böi ata'ufi ia! Ba maoso ia, möi ia, möi ia awönia mitou khö razo.
16 Ba imane ba da'ö: Da'ö niŵa'ö Yehowa: Me no öfatenge zinenge, ba wanofu khö Mba'ali-Zebubi andrö, Lowalangi ba Nekerona — te sa lö Lowalangi ba Ndraono Gizeraeli, nisofu li ena'ö? — ba lö aheta'ö ba gaso andrö, ba zi no öleagö tou ndra'ugö, si mate sa'ae ndra'ugö!
17 Ba mate ia, itörö niŵa'ö Yehowa, nifa'ema Geliya; ba fangalinia razo, ba akhinia Yoramo, me no arakha mendrua fakhe razo mado Yuda Yoramo, ono Yozafati; me no si lö ono matua Gahaseya andrö.
18 Ba hadia na ena'ö nidunö-dunö ba khö Gahaseya andrö, hadia nilaunia, ba no mutanö ba zura hikaya razo Ndraono Gizeraeli.

Faza 2

Fao na ira Geliya Gelisa ba tehalö miyaŵa ba zorugo Geliya 

I. 1 Ba me edöna i'ohe ba zorugo Geliya Yehowa, si fao fe'ugu-ugu mbanua, ba iheta ia ba Giligala Eliya, awö Gelisa.
2 Ba imane Eliya, awö Gelisa: I'agö da'e, noa sa iŵa'ö khögu Yehowa we'amöi ba Mbetieli. Ba imane khönia Elisa: Faya wa no sauri Yehowa ba faya, wa no sauri ndra'ugö, na fabalido khöu: Ba lasaŵa mitou Mbetieli.
3 Ba möi baero khö Gelisa nono zekola zama'ele'ö andrö, si so ba Mbetieli, ba lamane khönia: Hadia no aboto ba dödöu, wa edöna Yehowa i'ohe yaŵa zokhö ya'ugö, iheta khöu ma'ökhö! Ba imane: U'ila göi, böi manö mihede-hede!
4 Ba imane khönia Eliya: He Elisa, iagö da'e, noa sa iŵa'ö khögu we'amöi ba Yerikho Yehowa! Ba imane khönia: Faya wa no sauri Yehowa ba faya wa no sauri ndra'ugö, na fabalido khöu! Ba larugi Yerikho.
5 Ba la'ondrasi Gelisa ono zekola zama'ele'ö ba Yerikho, ba lamane khönia: Hadia, no aboto ba dödöu, wa edöna Yehowa i'ohe yaŵa zokhö ya'ugö, iheta khöu, ma'ökhö? Ba imane: U'ila göi, böi manö mihede-hede!
6 Ba imane khönia Eliya: Iagö da'e, noa sa iŵa'ö khögu we'amöi ba Yoridano Yehowa. Ba imane: Faya wa no sauri Yehowa ba faya wa no sauri ndra'ugö, na fabalido khöu! Ba fao ira.
7 Ba lima wulu ono zekola zama'ele'ö zi möi, la'agö ngai lala, aröu ma'ifu; ba möi ba mbewe Yoridano zi darua.
8 Ba ihalö mbarunia sebua Eliya, igölugö ba i'amözi'o idanö. Ba fabali nidanö ba latörö si darua, no sabe'e tanö.
9 Ba me no larugi si yefo, ba imane Eliya khö Gelisa: Andrö hadia nilaugu khöu, gasa-gasa wangeheta ya'o khöu. Ba imane Elisa: Yatefodua winaeta khögu Gehehamö!
10 Ba imane Eliya: Safökhö ni'andröu! Na ö'ila ndra'odo, na teheta ndra'o khöu, ba tebe'e khöu da'ö; ba na lö ö'ila ndra'odo, ba lö itörö.
11 Ba me la'owaö-waö'ö wamatunö da'ö, ba hiza gureta alitö ba kudo alitö, ba fabali zi darua ibe'e, ba numalö miyaŵa ba zorugo Geliya ba fao we'ugu-ugu mbanua.
12 Ba i'ila Elisa, ba mu'ao ia, imane: He amagu! he amagu! kureta ba si fakudo [ndra'ugö], ba Ndraono Gizeraeli! Ba lö'ö sa'ae oroma ia khönia. Ba ituyu nukhania, isika, ifabali.
13 Ba ihalö mbaru Geliya, baru sebua, si no aekhu tou khönia, ba mangawuli ia, möi ia ba mbewe Yoridano.
14 Ba ituyu mbaru Geliya andrö, si no aekhu tou khönia, ba i'amözi'ö idanö, imane: Ba heza so Yehowa, Lowalangi Geliya andrö? Ba me ibözi nidanö, ba fabali, ba itörö Elisa.

 La'alui ia ono zekola zama'ele'ö 

II. 15 Ba me larongo da'ö ono zekola zama'ele'ö, si yefo ba Yerikho, ba lamane; No ahono khö Gelisa geheha Geliya! Ba lafaondragö ia, lafaöndrö ira fönania, irugi tou danö.
16 Ba lamane khönia: Hiza, so ba da'e zabölö, lima wulu, enoniu; hana na möi da'ö, ba wangalui sokhö ya'ugö; ma dania no i'oloi'ö ia Eheha Yehowa; ma no ifazaumba ba hili, heza, ba ma ba ndraso, heza ia. Ba imane: Böi mifatenge!
17 Ba me laforege sibai khönia, ba imane: Ba mifatenge! Ba lima wulu lafatenge niha, sangalui ya'ia, tölu ngaluo, ba lö lasöndra.
18 Ba lafuli ira khönia — ba Yerikho na sa so ia — ba imane khöra: Tenga no uŵa'ö khömi: Böi mi'ae'e?

 Tandra, nifazökhi Gelisa ba Yerikho ba ba Mbetieli 

III. 19 Ba lamane banua Yerikho khö Gelisa: Si sökhi sa naha mbanua, ö'ila, ya'ugö Tua, ba idanö, ba lö sökhi; soso wa'adudu dalu ba danö andre.
20 Ba imane: Mihalö khögu wiga si bohou ba milau yaŵa nasio.
21 Ba lahalö khönia. Ba möi ia mitou ba gumbu nidanö, ilau bakha nasio andrö, ba imane: Da'ö niŵa'ö Yehowa: No uheta wökhö ba nidanö andrö, lö'ö sa'ae möi famunu, ba lö'ö sa'ae ibe'e adudu dalu.
22 Ba tobali sökhi nidanö andrö, irugi ma'ökhö andre, itörö niŵa'ö Yehowa, nifa'ema Gelisa.
23 Ba mofanö ia, isaŵa misi yaŵa Mbetieli. Ba me ba lala miyaŵa; ba mbanua so ia, ba so moroi yomo ndraono, la'o'aya ia, lamane: Ae miyaŵa, si mate batule! Ae miyaŵa, si mate batule!
24 Ba ibali'ö ia furi; ba me i'ila ira, ba i'elifi ira ba döi Yehowa. Ba so moroi ba gatua mberua si alawe, dua geu, ba 42 lasasawi iraono andrö.
25 Ba i'otarai da'ö, ba isaŵa hili Garemeli, ba moroi ba da'ö ifuli ia ba Zamaria.

Faza 3

Mamagölö ira Yoramo, razo Ndraono Gizeraeli, Yozafati, ba wanuwö Iraono Moabi 

I. 1 Ba Yoramo andrö, ono Gahabi, ba me no alua mewelewitu fakhe razo mado Yuda Yozafati, tobali razo Ndraono Gizeraeli ia ba Zamaria, ba mewelendrua fakhe razo ia.
2 Ba si fatuwu khö Yehowa ilau, ba tenga sa atö si mane ira amania inania; iheta sa harefa andrö khö Mba'ali nitaru'ö namania mege.
3 Ba lö'ö sa iböhöli horö Yerobeamo, ono Nebati, famowöhönia Iraono Gizeraeli; lö ibulö'ö.
4 Ba khö Mesa andrö, razo Ndraono Moabi, ba no fahöna gurifö ba no ifo'ömö ia beo razo Ndraono Gizeraeli 100.000 ono mbiri-biri ba bu mbiri-biri si matua, bu zi 100.000 nga'eu.
5 Ba me no mate Gahabi, ba ifabali ia khö razo Ndraono Gizeraeli razo Ndraono Moabi andrö, molaŵa.
6 Ba möi ba danö razo Yoramo, me luo da'ö, iröi Zamaria, ba i'ofaya Ndraono Gizeraeli fefu.
7 Ba ifatenge zinenge khö Yozafati, razo mado Yuda, imane khönia: No fabali khögu razo Ndraono Moabi; hadia moi'ö awögu, ba wanuwö Iraono Moabi? Ba imane: Möido! Si mane ya'ugö ndra'odo, ba banuagu, ba si mane banuau, ba kudogu, ba si mane kudomö.
8 Ba imane [Yozafati]: Heza tatörö? Ba imane: Lala ba danö si mate ba Ndraono Gedomo tatörö.
9 Ba möi ira, datölu ira, razo Ndraono Gizeraeli ba razo mado Yuda ba razo Ndraono Gedomo. Ba me no latöröi danö, fitu ngaluo fofanö, ba lö ö zato idanö ba he ö gurifö andrö khöra.
10 Ba imane razo Ndraono Gizeraeli: Alai ita! Ba wame'e ba danga Ndraono Moabi ya'ira i'ohe ba da'e razo andre, si datölu Yehowa.
11 Ba imane Yozafati: Hadia, ba lö ba da'e sama'ele'ö khö Yehowa, ena'ö tabe'e sanofu khö Yehowa? Ba itema li razo Ndraono Gizeraeli enoni samösa, imane: So ba da'e Gelisa andrö, ono Zafati, solau idanö wombanö khö Geliya mege:
12 Ba imane Yozafati: Khönia so daroma li Yehowa! Ba möi ira mitou khönia, datölu ira, razo Ndraono Gizeraeli ba Yozafati ba razo Ndraono Gedomo.

 I'ombakha'ö Elisa, wa ya'ira zi möna 

II. 13 Ba imane Elisa khö razo Ndraono Gizeraeli: Hadia niŵa'öu khögu? Ae ba zama'ele'ö andrö khö namau mege ba ba zama'ele'ö khö ninau! Ba imane khönia razo Ndraono Gizeraeli: Böi, me no ba wame'e ba danga Ndraono Moabi ya'ira i'ohe ba da'e razo andre, si datölu, Yehowa.
14 Ba imane Elisa: Ba wa'aduhu wa'auri Yehowa, si no möido enoni: na lö ufaigi ena'ö Yozofati andrö, razo mado Yuda, ba lö unehegö ndra'ugö, lö ba dödögu ya'ugö!
15 Ba iya'e, ba mikaoni khögu zolau biola! Ero na so zolau biola, ba tohare khö Gelisa danga Yehowa.
16 Ba imane: Da'ö niŵa'ö Yehowa: Mifa'oli gohokoho ba ndraso andre.
17 Da'ö sa niŵa'ö Yehowa: Lö'ö sa oroma khömi nangi ba he teu, ba anönö zui idanö ndraso andre dania, ömi ba ö zato khömi ba ö gurifömi.
18 Ba side-idenia na da'ö, iŵa'ö Yehowa; ibe'e na göi ba dangami Ndraono Moabi,
19 ena'ö tobali milaŵa mbanua saro andrö khöra, fefu, ba banua nitutuyu; ba ena'ö mi'obö fefu geu sowua, ba mihawui gumbu nidanö fefu ba mifufu zi sökhi nowi fefu, milau gara.
20 Ba mahemolu ö, ba zanguhulö wongi, me inötö wame'e sumange ni'a andrö, ba hiza mbalö molö, si otarai danö Ndraono Gedomo, ba anönö danö ibe'e.

 Te'ala Ndraono Moabi labe'e razo andrö, si darua 

III. 21 Ba me larongo Iraono Moabi fefu, so moroi sa razo andrö, ba wolau khöra, ba la'owuloi fefu, irege zi lö lokha lö molohe baluse, ba la'iagö nola danöra.
22 Ba ba zanguhulö wongi, me takile nidanö ba zino, ba no oyo'oyo nidanö tanö si yefo, wamaigi Ndraono Moabi, hulö ndro.
23 Ba lamane: Do! Tabe'e no fa'udu razo andrö, ba no fasöndra ira. Ba milabu, ba wangai sahulu ami dania, ya'ami Iraono Moabi!
24 Ba me larugi golombaseŵa Ndraono Gizeraeli, ba maoso Ndraono Gizeraeli ba lalau ba Ndraono Moabi, tobali moloi ira labe'e. Ba ladou'ö ira föna na Iraono Gizeraeli, ba latohugö na wangalani Iraono Moabi.
25 Ba banua, ba ladudugö, ba lahawui zi sökhi nowi fefu, sambusambua zamösa lalau kara, ba umbu nidanö fefu, ba lahawui, ba eu sowua fefu, ba la'obö, irege hatö öli kara ba Giri Hareseti zi tosai. Ba lafasui si faribo, ba laribo.
26 Ba i'ila razo Ndraono Moabi isaŵa wa'ate'ala ba zi manö, ba 700 i'ohe awönia, si so si'öli, ba wangalui lalania khö razo Ndraono Gedomo, ba tebai.
27 Ba ituyu nononia si a'a, fangalinia razo ena'ö, dania, ba ibe'e sumange nitunu, ba dete göli kara. Ba mofönu sibai Ndraono Gizeraeli, ba tobali laböhöli ia, lafuli ira ba khöra.

Faza 4

I'orifi lakha mbanua Elisa, wangoya'o fanikha khönia 

I. 1 Ba so ndra'alawe, fo'omo nono zekola zama'ele'ö, mangarö-ngarö khö Gelisa, imane: No mate wo'omogu, enoniu andrö, ba no ö'ila, wa no sangata'ufi Yehowa ia, si lö mamalö-malö; ba iya'e, ba so zosugilö, ba wangai sawuyunia onogu matua, si dombua.
2 Ba imane khönia Elisa: He uwisa wanolo ya'ugö? Ombakha'ö khögu, hadia zi so khöu, yomo. Ba imane: Lö hadia ia khö zawuyumö yomo, ha sara tawu wanikha.
3 Ba mane khönia: Ae wawalö nahia si lö ösi, ba mbanuami, ba böi sambö fa'oya;
4 ba ae si bakha, ba kusi mbawandruhö furimi onou andrö, ba fo'ösi nahia andrö fefu, ba safönu, ba fa'ese misa ua.
5 Ba möi ia, i'o'ö niŵa'ö Gelisa. Ikusi mbawandruhö furira iraononia; ba la'oro'ö khönia nahia ba ifadoro manö wamohani.
6 Ba me no ahori mo'ösi nahia andrö, ba imane khö nononia: Oro'ö na! Ba imane: Awai nahia. Ba awena tebato wanikha.
7 Ba möi ia mangombakha khö genoni Lowalangi andrö. Ba imane khönia da'ö: Ae amawa wanikha andrö ba bu'a gömöu. Ba si tosai, ba balazomi iraonou.

 Ifabu'u nono matua ba ndra'alawe, banua Zunema 

II. 8 Ba samuza ma'ökhö, ba möi miyefo ba Zunema Gelisa. Ba so ba da'ö ndra'alawe sebua ana'a, sogaoni manga ya'ia. Baero no itörö, ba möi ia yomo ba da'ö, manga.
9 Ba imane ira alawe andrö khö wo'omonia: Hiza, aboto sa'ae ba dödögu, wa no enoni Lowalangi, niha ni'amoni'ö, niha andrö, sanörö-nörö ya'ita.
10 He wisa na talau mbate'e side-ide, nibagolöi, yaŵa ba zi sagötö, ba na tabe'e bakha khönia warate, awö meza, awö gurusi, awö naha wandru, ena'ö na ba da'ö idölö ia, na möi ia khöda.
11 Ba samuza ma'ökhö, ba ifuli so ia, ba möi ia ba mbate'e andrö, ba zi sagötö, ba mörö ia.
12 Ba aefa da'ö, ba imane khö ngoni-ngoninia Gehasi: Hede ba ndra'alawe andrö! Ba humede ia khönia, ba i'ondrasi Gelisa.
13 Ba imane Elisa khö Gehasi: ömane khönia: Hiza, no ö'abusi tödö ndra'aga, no öforege, ba heza matolo göi ndra'ugö? Ma so khöu hadia ia nitoloma ya'ugö, wanguma'ö khö razo, ba ma khö gumandra? Ba imane: Ba ba niwama sodo [lö hadia ia].
14 Ba imane Elisa: Ba heza tatolo ia ena'ö? Ba imane Gehasi: Da'ö i! lö khönia ono matua, ba no niha satua wo'omonia!
15 Ba imane Elisa: Hede khönia! Ba humede ia khönia, ba iagö mbawandruhö.
16 Ba imane Elisa: Ba ndröfia, mane furi, ba öhagi nono matua! Ba imane: Böi Tua, enoni Lowalangi ndra'ugö, böi ö'aya zawuyumö!
17 Ba manabina ndra'alawe andrö, ba mo'ono ia, me no alua ndröfi, me ituo wunia, itörö nifabu'u Gelisa.

 I'orifi nono da'ö, me no mate 

III. 18 Ba me no ebua-bua nono andrö, ba samuza ma'ökhö, ba möi ia awö namania mamaigi samasi.
19 Ba mangarö-ngarö ia khö namania, imane: Afökhö sibai högögu! afökhö sibai högögu! Ba imane amania khö genoni: Lu'i ia miyomo khö ninania!
20 Ba ilu'i, i'ohe miyomo khö ninania. Ba ihagi inania, irege laluo, ba mate ia.
21 Ba i'ohe yaŵa, ibe'e ba gaso genoni Lowalangi andrö, ba ikusi mbawandruhö furinia ba mofanö.
22 Ba humede ia khö wo'omonia, imane: ŵa'ö khögu galide khö genoni, möido khö genoni Lowalangi andrö ba ugösö wangawuli!
23 Ba imane: Hadia, wa möi'ö khönia? Ba tenga fasulöna ma'ökhö ba tenga luo sabato. Ba imane: Lö salania.
24 Ba ifosela galide si alawe andrö ba imane khö zangai halöŵö andrö: Fangaösöngaösö manö ia, böi be'e tetabi ndra'o, ba wakudosa andre, irege uŵa'ö khöu!
25 Ba mofanö ia, ba irugi genoni Lowalangi andrö, ba hili Garemeli. Ba me i'ila ia moroi sa enoni Lowalangi andrö, ba imane khö genoninia Gehasi: Hiza ndra'alawe andrö, banua Zunema!
26 Ta'i-ta'i faondragö ia, ba ömane khönia: He wisa, lö hadia ia khöu? ba lö hadia ia khö wo'omou, ba lö hadia ia khö nono? Ba imane ira alawe andrö: Lö'ö.
27 Ba me irugi genoni Lowalangi andrö, ba hili, ba ira'u gahenia. Ba so Gehasi ba wanimba ya'ia. Ba imane enoni Lowalangi andrö: Böi! noa sa sabu sibai tödö ia, ba no ibini'ö khögu Yehowa, lö nibokainia khögu.
28 Ba imane ira alawe andrö: Hadia, no ya'odo zangandrö ono matua khö zokhö ya'o? Tenga no uŵa'ö khöu: Böi o'aya ndra'o?
29 Ba imane Elisa khö Gehasi: Amöbö talu ba ani'o ziogu ba ae'e — na so zi falukha'ö, ba böi owai ia, ba na so zangowai ya'ugö ba böi tema linia — ba fadölö ba mbawa nono matua andrö zi'ogu.
30 Ba imane ina nono andrö: Faya wa no sauri Yehowa ba faya wa no sauri ndra'ugö, na uröi'ö! Ba maoso Gelisa, i'o'ö.
31 Ba no itaritari Gehasi, no ifadölö ba mbawa nono andrö zi'o no mege; ba lö lili, lö irongo. Ba ifuli ia Gehasi, ifaondragö Gelisa ba imane khönia: Lö si tokea nono andrö.
32 Ba me irugi yomo Elisa, ba hiza ba gasonia nono andrö, no mate.
33 Ba möi ia si bakha, ikusi mbawandruhö furira, darua ira, ba mangandrö ia khö Yehowa.
34 Awena möi ia yaŵa [ba warate], ifalögu ia ba doto nono andrö, ba ifaudugö mbawania ba mbawa nono ba hörö ba hörö ba tanga ba danga, ifaöndrö ia yaŵa nono; ba ifuli aukhu'aukhu nösi nono.
35 Ba möi baulu Gelisa, mowaö-waö ia ba dalu zalo ba ifuli ia mamaöndrö ya'ia yaŵa nono. Awena bahö nono, mewitu, ba aefa da'ö, ba ifehaga ia.
36 Ba humede Gelisa khö Gehasi, imane khönia: Hede ba ndra'alawe andrö! Ba muhede ia khönia, ba so ia moroi tou, ba imane Elisa: Ya'e nonou, halö ia!
37 Ba i'ondrasi Gelisa, mangalulu ia khönia, ifaöndrö ia, irugi tou zalo; awena ihalö nononia ba möi baulu.

 Fangeheta langu bagö 

IV. 38 Ba irugi zui Giligala Elisa. Ba no lofo ba danö. Ba me no dumadao fönania nono zekola zama'ele'ö, ba imane khö genoninia andrö: Be'e bawu mbowoa sebua ba rino gö nono zekola zama'ele'ö!
39 Ba so zi möi ba mbenua, ba wangalui bulu ndru'u; ba isöndra zuri de'u, ba iteu mbua, mato samba bola. Ba ifuli ia, ikhökhö ba ibe'e bawu; lö'ö sa la'ila hadia.
40 Ba ifa'oli khöra, ena'ö la'a. Ba ha si'aikö latandra, ba mu'ira-ira, lamane: Famunu ba mbowoa, ya'u gö enoni Lowalangi! ba tebai la'a.
41 Ba imane: Da khögu hamo! Ba me no ilau ba mbowoa, ba imane: Mifa'oli khöra, ena'ö la'a! Ba lö'ö sa'ae famunu ba mbowoa.

 Ha ma'ifu gö, ba ato i'abusoi'ö niha Elisa 

V. 42 Ba so mbanua Mba'ali Zalisa samösa, solohe khö genoni Lowalangi andrö si a'a roti, 20 ngawua roti gandru, awö mböra nihama, ba mbolania. Ba imane Elisa: Be'e ba zato, ndramu'a!
43 Ba imane enoninia: He uwisa, me no mato otu ira? Ba imane: Be'e khöra, ena'ö la'a! Imane sa Yehowa: Manga ira, ba lö ahori.
44 Ba ibe'e khöra ba manga ira, ba lö ahori, itörö nifabu'u Yehowa.

Faza 5

Möi ba Zamaria Na'ema andrö, ba wamadöhö bou aurinia 

I. 1 Ba Na'ema andrö, kumandra sebua khö razo Ndrawa Garamo, ba no sebua töi khö zokhö ya'ia, no si teturia, no khönia mbörö wa'abölö Ndrawa Garamo, ibe'e Yehowa; ba no mobou auri ia.
2 Ba no larabu nono alawe Dawa Garamo, me möi manuwö, ba danö Ndraono Gizeraeli, no la'oloi'ö, ba no tobali sawuyu wo'omo Na'ema nono alawe andrö.
3 Ba imane khö zokhö ya'ia ira alawe. Ena'ö na möi khö zama'ele'ö ba Zamaria zokhö ya'o, ba ifodöhö ena'ö mbou aurinia!
4 Ba möi khö razo Na'ema, i'ombakha'ö khönia, imane: Da'ö niwa'ö nono alawe andrö, Iraono Gizeraeli.
5 Ba imane razo Ndrawa Garamo: Ba ae'e, da'ufa'ohe'ö zura khö razo Ndraono Gizeraeli. Ba möi ia, 46.200 rufia fanimba i'ohe firö ba 4.620 balaki ana'a, ba fulu nga'örö baru luo,
6 ba ibe'e ba danga razo Ndraono Gizeraeli zura no mege. Ba no imane ba zura andrö razo: Na möi ba dangau zura andre, ba ena'ö ö'ila: ufatenge khöu genonigu Na'ema, ena'ö öfadöhö mbou aurinia.
7 Ba me no ibaso zura andrö razo Ndraono Gizeraeli, ba isika nukhania ba imane: Hadia, Lowalangi ndra'odo, sangila mangetu'ö noso ba sangila mangorifi niha, wa ifa'andrö'ö khögu da'ö, ufadöhö mbou auri ba niha? Aboto manö sa'ae ba dödömi, wa sangalui tandraŵa.

 Ifadöhö Elisa 

II. 8 Ba me irongo enoni Lowalangi andrö, Elisa, no isika nukhania razo Ndraono Gizeraeli, ba ifatenge khö razo, imane khönia: Hadia wa no ösika nukhamö? Fatenge manö ia khögu, ba aboto dania ba dödönia so zama'ele'ö ba Ndraono Gizeraeli!
9 Ba so Na'ema, awö kudonia, awö gureta, ba ba golayama khö Gelisa tebato ia.
10 Ba ifatenge khönia Elisa, imane khönia: Ae ondri ba Yoridano, mewitu, ba te'ali nösiu ba döhö wökhöu!
11 Ba mofönu Na'ema ba mofanö, imane: Uwalinga möi ia tou, ba iagö da'e, ba i'angaröfi li Lowalanginia, Yehowa ba i'oro'ö dangania, i'otahögö ni'amoni'ö andrö, wamadöhö bou auri andrö.
12 Tenga no si sökhi moroi ba nidanö ba Ndraono Gizeraeli fefu nidanö ba Ndramaseko andrö, Abana ba Farifari? Hadia, tebai ba da'ö mondrido, ena'ö döhö wökhögu? Ba ibali'ö ia, mofanö, mofönu sibai.
13 Ba so genoninia, humede ira khönia, lamane: Hadia, na safökhö mena'ö iŵa'ö khöu sama'ele'ö andrö, ba hadia, lö ö'o'ö mena'ö? Ba tenga mendrua manö me no iŵa'ö khöu:
14 Ondri, ba döhö wökhöu! Ba möi ia mitou, fatu ia ba Yoridano, mewitu, i'o'ö niŵa'ö genoni Lowalangi andrö; ba te'ali nösinia, timba nösi nono matua, ba no döhö wökhö.

 Lö ihalö mbuala Elisa, ba itehe ni'andrö Na'ema 

III. 15 Ba ifuli ia khö genoni Lowalangi andrö, fabaya awönia fefu, ba me irugi, ba i'ondrasi, ba imane: Hiza, no aboto ba dödögu, dozi tanö ba lö Lowalangi, ha ba Ndraono Gizeraeli, ba ya'e sa'ae khöu mbuala zawuyumö!
16 Ba imane Elisa: Faya wa no sauri Yehowa, si no möido enoni, na uhalö hadia ia! Ba he ŵa'ae iforege khönia, ena'ö ihalö, ba lö edöna ia.
17 Ba imane Na'ema: Ba hadia na labe'e atö khö zawuyumö danö da'e tou ndrohu-ndrohu noro kudo kalide, si dua geu. Lö'ö sa'ae edöna zawuyumö andre ifosumange Lowalangi bö'ö, sumange nitunu ba sumange nitaba, hatö Yehowa ifosumange.
18 Ba ha sambalö nibologöu tödöu khögu: na möi ba gosali Rimono zokhö ya'o, ba wangalulu ba da'ö, ba na itendro'ö ia ba da'iogu, ba na tobali fao ndra'o wangalulu ba gosali Rimono andrö, na mangalulu razo ba da'ö, ba yamubologö dödönia Yehowa, khö zawuyumö andre, ba zi sambalö andrö.
19 Ba imane khönia Elisa: Fuli'ö khömi, böi busi dödöu!

 Fa'atebakha Gehasi andrö ba falimosania, ni'otu'ö bou auri 

IV. 20 Ba me no aröu ma'ifu ia, ba imane dödönia Gehasi: Noa sa ahakhö dödö zokhö ya'o Ndrawa Garamo andrö, Na'ema, ba lö nihalönia ni'ohe Na'ema. Ba wa'aduhu wa'auri Yehowa, u'o'ö, ena'ö ibe'e khögu ösa!
21 Ba fagohi Gehasi, i'o'ö Na'ema. Ba me i'ila Na'ema so zolo'ö ya'ia, ba möi ia tou moroi ba guretania, ifaondragö Gehasi, ba imane khönia: He wisa, lö hadia ia?
22 Ba imane Gehasi: Lö'ö sa hadia ia, ba ifatengedo sokhö ya'o, imane khöu: So sibai zi möi tomegu, banua ba hili mado Geferayi, ono matua, darua, ono zekola zama'ele'ö, ba ena'ö na öbe'e khögu wirö, 4412 ba rufia, ba na dua görö mbaru, nibe'e khöra.
23 Ba imane Na'ema: Na omasi'ö, ba manö tö halö! Ba iforege khönia, ilau ba mbola zi 8824 ba rufia, dombua bola, awö mbaru, si dua görö, ba ibe'e ba genoninia si darua, ba wolohe ya'ia khö Gehasi.
24 Ba me larugi gahe hili-hili andrö, ba ihalö khöra Gehasi [norora andrö], ba i'irö'ö yomo, ba ifofanö niha andrö.
25 Ba me no mofanö ira, ba möi ia mangondrasi sokhö ya'ia. Ba imane khönia Elisa: Heza ö'otarai, Gehasi? Ba imane: Lö'ö manö sofanö zawuyumö.
26 Ba imane khönia Elisa: Hadia, lö si fao khöu dödögu, me so zamali'ö ya'ia khöu, ba gureta? Ba lau, ba no ötema wirö andrö, ba so sa'ae dania khöu nukha ba kabu nohi ba kabu nagu ba biri-biri ba saŵi ba sawuyu iramatua ba sawuyu ira alawe;
27 ba bou auri Na'ema andrö, ba khöu molemba ba ba nga'ötömö dania, si lö mamalö-malö. Ba möi ia baero, no afusi bou auri, hulö nilau betua.

Faza 6

Ibe'e molangi zi'öli Elisa 

I. 1 Ba lamane ono zekola zama'ele'ö khö Gelisa: Faigi, nahama andre, sidadao ndra'aga fönau, ba no ambö;
2 damöiga ba mbewe Yoridano ba sara zamösa mahalö eu balo, ena'ö malau nahama ba da'ö, si soga dania. Ba imane: Mi'ae'e!
3 Ba so zangandrö khönia, samösa, imane: Hadia, na möi'ö awö genonimö?
4 Ba imane: Lau, möido. Ba möi ia awöra. Ba me no larugi mbewe Yoridano, ba la'obö geu.
5 Ba tofana ba nidanö wato zi samösa, me i'obö zageu. Ba mangarö-ngarö ia imane: Alai ndra'o, Tua, ba no niwawalö na'i!
6 Ba imane enoni Lowalangi andrö: Heza tofana ia? Ba me no i'oroma'ö khönia heza, ba itaba geu Elisa ba ihandrogö ba da'ö. Ba molangi wato andrö.
7 Ba imane: Halö ia! Ba i'oro'ö dangania, ihalö.

 Te'abösi'ö Ndrawa Garamo 

II. 8 Ba isuwö Ndraono Gizeraeli razo Ndrawa Garamo, ba mamagölö ia ba genoninia, iŵa'ö khöra, heza labinibini'ö ira.
9 Ba ifatenge khö razo Ndraono Gizeraeli enoni Lowalangi andrö, imane khönia: Angelama, böi törö da'ö; noa sa labini'ö ira ba da'ö Dawa Garamo.
10 Ba ifatenge zinenge razo Ndraono Gizeraeli ba niŵa'ö genoni Lowalangi andrö khönia. Ba ero na si manö, ba ifangelama razo Elisa, ba lö'ö sa mamalö-malö wangelamania ba niŵa'ö Gelisa, tenga ha samuza ba tenga ba mendrua.
11 Ba abu dödö razo Ndrawa Garamo ba zi manö; ba hu mede ia ba genoninia, imane khöra: Hadia, tebai mi'ombakha'ö khögu, ha niha zi manga mbölida khö razo Ndraono Gizeraeli?
12 Ba imane si samösa, enoninia: Tenga si manö, ya'ugö sokhö ya'o, razo: Elisa andrö, sama'ele'ö, si so ba Ndraono Gizeraeli, da'ö zangombakha khö razo Ndraono Gizeraeli huhuomö si bakha khöu!
13 Ba imane: Ba mi'ae mifaigi heza so ia, ena'ö ufatenge, ba wondra'u ya'ia. Ba la'ombakha'ö khönia, lamane: Hiza, ba Ndrotana so ia!
14 Ba ato ifatenge sabölö, awö kudo, awö gureta; ba zi bongi larugi, ba lafa'u'u mbanua.
15 Ba me ihulö wongi Elisa we'amöi tou, ba hiza, ba no lafasui mbanua sanuwö, awö kudo, awö gureta. Ba imane khönia enoninia: Alai ita, Tua! He tawisa?
16 Ba imane: Böi ata'ufi; me no ato nawöda, moroi ba nawöra andrö.
17 Ba mangandrö Gelisa, imane: He Yehowa, bokai hörönia, ena'ö i'ila niha! Ba ibokai hörö genoninia andrö Yehowa, ba i'ila, wa no anönö hili andrö, si tefasui Elisa, kudo ba kureta alitö.
18 Ba me möi mitou Ndrawa Garamo andrö, me lafaondragö Gelisa, ba mangandrö ia khö Yehowa, imane: Tema hawui bösi niha andrö! Ba ihawui bösi, i'o'ö ni'andrö Gelisa.
19 Ba imane khöra Elisa: Tenga lalami da'e ba tenga ya'ia mbanua andre. Mitabu, ba u'ohe ami ba niha andrö, ni'aluimi! Ba i'ohe ira ba Zamaria.
20 Ba me no larugi Zamaria, ba imane Elisa: He Yehowa, bokai höröra, ena'ö la'ila niha! Ba ibokai höröra Yehowa, ba hiza, ba no ba dalu golayama Zamaria so ira.
21 Ba me i'ila ira razo Ndraono Gizeraeli, ba imane khö Gelisa: Hadia, ufabunu'ö ira, ama?
22 Ba imane: Lö tola öbunu ira! Hadia öbunubunu nira'umö, börö zi'öli ba fana khöu? Be'e göra ba idanö, ena'ö manga ira ba ena'ö labadu nidanö, ba hana na lafuli ira khö zokhö ya'ira.
23 Ba ifodiwo ira, ebua ihalö; ba me no manga ira, ba ifofanö ira, ba lafuli ira khö zokhö ya'ira. Ba aefa da'ö, ba lö'ö sa'ae lazuwözuwö Ndraono Gizeraeli Dawa Garamo.

 Lofo sebua ba Zamaria. Ibunu ena'ö Gelisa razo 

III. 24 Ba ara ma'ifu, ba i'owuloi zabölö khönia fefu Benihada, razo Ndrawa Garamo, ba isaŵa Zamaria, isuwö, ifa'u'u mbanua.
25 Ba tobali lofo sebua ba Zamaria, tosasa sibai ira, tobali 80 rufia mböli högö galide, ba samba kata gö marafadi, ba 5 rufia.
26 Ba me itörö dete göli kara razo Ndraono Gizeraeli, ba so ndra'alawe sangarö-ngarö khönia: Tolodo, ya'ugö sokhö ya'o razo!
27 Ba imane razo: Na lö itolo'ö Yehowa ba heza uhalö wanolo ya'ugö? Hadia ba golayama mbasitö, ba ma ba wolazi mbua nagu?
28 Ba isofu khönia razo, imane: Hadia zabu dödöu? Ba imane: No imane khögu ira alawe andre: Be'e nonou matua andrö, ena'ö öda ma'ökhö, ba mahemolu, ba onogu ta'a.
29 Ba no marino öma nonogu, ba no ma'a. Ba me umane khönia, me mahemolu ö: Da nonou, ena'ö ta'a ia! Ba no ibini'ö nononia.
30 Ba me irongo wehede ndra'alawe andrö razo, ba itika nukhania, ba da'ö ba dete göli kara; Ba la'ila niha sato, wa no baru bu zi no amaedola gamezania.
31 Ba imane: Yamulau khögu Lowalangi zomasi ia, na tenga ma'ökhö aetu mbagi Gelisa andrö, ono Zafati!
32 Ba Elisa, ba sidadao ba nomonia, ba no dumadao ba ngainia zatua mbanua. Ba ifowaö-waö zinenge razo. Ba lö nirugi zinenge andrö Elisa na, ba imane Elisa ba zatua andrö: Hadia, lö mi'ila, wa no ifatenge ono zange'e andrö, ba woleŵa bagigu? Mifaigi, na so zinenge andrö ba mikusi mbawandruhö ba mituwu lagö, miba'a ia. Terongo sa'ae moroi furinia hozihozi gahe zokhö ya'ia.
33 Ba lö saetu na wehedenia khöra, ba so moroi yaŵa razo, möi khönia, imane: Hiza wamakao andrö, nifatörö Yehowa! Hadia wa udöna-döna na wangorifi khö Yehowa?

Faza 7

I'ombakha'ö Elisa wa'afahöna gö dania 

I. 1 Ba imane Elisa: Mifondrondrongo niŵa'ö Yehowa! Imane Yehowa: Mane wa'alaŵa luo mahemolu, ba hatö samba rufia zi samba sea (samba lauru a matonga) hamo si sökhi, ba hatö samba rufia göi zi 3 lauru gandru, ba mbawa göli Zamaria.
2 Ba itema li genoni Lowalangi andrö kumandra andrö, ba nitendro'ö razo ya'ia ba da'io, imane: Ba he ifosandrela mbanua si yaŵa Yehowa, ba tebai itörö da'ö! Ba imane Elisa: Höröu zangila dania, ba lö'ö sa ö'a.

 Sobou auri zangila, wa no moloi Ndrawa Garamo 

II. 3 Ba so baero mbawa göli niha sobou auri, daöfa, ba faoma lamane khö nawöra: Hadia wa ta'iagö da'e, balazi mate ita?
4 Na taŵa'ö ena'ö tödöda, möi ita miyomo — lö lai wa no lofo yomo ba mbanua — ba si mate sa atö ita ba da'ö; ba na ba da'e ta'iagö, ba si mate ita. Ba datasaŵa sa'ae golombaseŵa Ndrawa Garamo. Na la'orifi ita, ba sauri ita; ba na labunu ita, ba mate ita!
5 Ba maoso ira, me bongibongi, ba wanaŵa olombaseŵa Ndrawa Garamo. Ba me larugi mbalö golombaseŵa, ba samösa lö soroma niha.
6 Noa sa ibe'e Lowalangi, larongo ba golombaseŵa Ndrawa Garamo ruru kudo ba ruru gureta, ruru zanuwö, si no ato sibai, ba no tobali faoma lamane khö nawöra: Hiza, no i'oni ududa razo Ndraono Kheti ba razo Miserayi razo Ndraono Gizeraeli, ba wolau khöda!
7 Ba maoso ira, ba moloi, me bongibongi; ba osera, awö kudo khöra, awö galide — olombaseŵa ma'afefu ba hadia zi so, ba laröi furi; ba moloi ira, ba wangorifi ya'ira.
8 Ba me larugi mbalö golombaseŵa sobou auri andrö, ba möi ira baose, ba la'a ba labadu nisöndrara, ba firö ba ana'a ba nukha, ba la'ohe baero, ba möi ira, ba wogo'o ya'ia barö danö. Ba lafuli ira, möi ba nose bö'ö ba la'ohe baero zahulu ira ba lako'o ba danö.
9 Ba faoma lamane khö nawöra: Böi tamanö: baŵa zi sökhi turia mbaŵa da'e. Na lö ta'ombakha'ö, irege moluo mahemolu, ba si göna sala ita. Möi ita miyomo ba wangombakha ya'ia ba gödo razo!
10 Ba me larugi, ba mu'ao ira ba zanaro ba mbawa göli, ba la'ombakha'ö, lamane: No möiga ba golombaseŵa Ndrawa Garamo, ba hiza, samösa lö niha, lö nirongoma li niha, ha kudo ba kalide, si no mufesu, ba osera, awö nösi bakha, fefu.
11 Ba humede zanaro ba mbawa göli ba zatua mbanua, ba da'ö zangombakha ba gödo razo.

 Lafaigi golombaseŵa, ba ebua sibai zohulu ira 

III. 12 Ba maoso razo, ba zi bongi, imane ba genoninia: Da'u'ombakha'ö khömi, hadia nikhoi dödö Ndrawa Garamo andrö khöda. No la'ila, wa solofo ita, ba no laröi golombaseŵa ba no labini'ö ira misa, baero, no lamane dödöra: Na so ira dania moroi yomo, ba tara'u auri ira, ba atu'a ita ba mbanua.
13 Ba imane enoninia, samösa: Ba ndramu'ohe kudo ösa, kudo si lö ahori na, si tosai ba da'e — latörö sa atö lala zato andrö, si no ahori — ba tafatenge ira, ba wamaigi.
14 Ba dombua lahalö kureta, fabaya kudo; ba da'ö ifatenge razo, ba wolohi sanuwö andrö, Dawa Garamo, imane khöra: Mi'ae'e, ba mifaigi!
15 Ba me la'o'ö ira, irege Yoridano, ba hiza tou nukha ba fangöna, sara lala manö, nitibo'ö Ndrawa Garamo, me no si fulöi ira. Ba lafuli ira sinenge andrö, ba la'ombakha'ö khö razo.
16 Ba awena möi baero zato, ba lahalö hadia zahulu ira ba golombaseŵa Ndrawa Garamo, ba tobali samba rufia zi samba sea (samba lauru a matonga) hamo si sökhi, ba samba rufia göi zi tölu lauru gandru, itörö nifabu'u Yehowa.

 Mate nihundragö ba mbawa göli gumandra andrö 

IV. 17 Ba no ifataro sanaro ba mbawa göli gumandra no mege razo, kumandra nitendro'önia ya'ia ba da'io, no andrö. Ba lahundragö gumandra andrö niha sato, ba mbawa göli, ba mate ia, itörö li genoni Lowalangi andrö, niŵa'önia me möi mitou khönia razo;
18 me imane enoni Lowalangi andrö khö razo: Mane wa'alaŵa luo mahemolu, ba samba rufia zi tölu lauru gandru, ba mbawa göli Zamaria, ba samba rufia göi zi samba sea (samba lauru a matonga) hamo si sökhi.
19 Ba imane ba da'ö kumandra andrö khö genoni Lowalangi andrö: Ba he ifosandrela mbanua si yaŵa Yehowa, ba tebai itörö da'ö! Ba imane: Höröu dania zangila, ba lö'ö sa ö'a!
20 Ba itörö; lahundragö sa'ae ia sato, ba mbawa göli, ba mate ia.

Faza 8

Tefuli ba ndra'alawe banua Zunema mbenua ni'okhögö niha bö'ö 

I. 1 Ba no muhede Gelisa ba ndra'alawe andrö, ni'orifinia ono mege, no imane: Faoso, heta'ö ba da'e, awö zoroiyomou fefu ba ae fatewu ba niha bö'ö, heza; ifatörö sa'ae lofo mbanua ba danö Yehowa, mewitu fakhe dania; ba no ibörögö iya'e.
2 Ba maoso ndra'alawe andrö, i'o'ö niŵa'ö genoni Lowalangi andrö: aheta ia, awö zoroiyomonia fefu, ba mewitu fakhe wa'ara la'iagö danö Ndrawa Wilisiti.
3 Ba me no alua zi mewitu fakhe andrö, ba mangawuli ndra'alawe andrö, moroi ba danö Ndrawa Wilisiti, ba möi ia khö razo, ba wangandrö fanolo ba nomonia ba ba mbenuania.
4 Ba fahuhuo si'aikö razo khö ngoni-ngoni genoni Lowalangi andrö, Gehasi, imane: Tunö khögu fefu nilau Gelisa, si teturia andrö.
5 Ba me itunö khö razo wangorifi Gelisa si mate andrö, ba hiza, ba so si'aikö ndra'alawe andrö, ni'orifinia ono, ba wangandrö fanolo khö razo ba nomonia ba ba mbenuania. Ba imane Gehasi: He sokhö ya'o, razo! Da'ö ndra'alawe andrö, ba da'ö nononia, ni'orifi Gelisa!
6 Ba isofu ba ndra'alawe andrö razo, ba itunö khönia. Ba ifatenge awönia wazuri, imane ba da'ö: Tolo ia, ena'ö mangawuli khönia fefu motöi khönia, fabaya bua nowi andrö fefu, i'otarai aheta ia ba danö, irugi ma'ökhö andre.

 I'ombakha'ö wa'amate Mbenihada Elisa, awö wa fangalinia dania Hazaeli andrö 

II. 7 Ba irugi Ndramaseko Elisa. Ba benihada, razo Ndrawa Garamo, ba no mofökhö. Ba me la'ombakha'ö khönia: No so ba da'e genoni Lowalangi andrö,
8 ba imane razo khö Hazaeli andrö: Ohe mbuala ba faondragö genoni Lowalangi andrö, ba yamusofu khö Yehowa, na döhö dania wökhögu andre.
9 Ba ifaondragö Gelisa Hazaeli, i'ohe mbuala, ngawalö hadia ia zebua böli ba Ndramaseko, 40 nga'eu gondra monoro. Ba me irugi, ba i'ondrasi Gelisa, imane: Onou Benihada andrö, razo Ndrawa Garamo, zamatenge ya'o, imane: Hadia, döhö dania wökhögu andre?
10 Ba imane khönia Elisa: Ae ŵa'ö khönia: Lö zi lö döhö wökhöu! he ŵa'ae no ibokai khögu Yehowa, wa si mate ia dania.
11 Ba itöngö ia enoni Lowalangi andrö, irege aila ia; ba me'e Gelisa.
12 Ba imane Hazaeli: Hana wa me'e'ö, Tua? Ba imane Elisa: Me no u'ila, wa samakao Iraono Gizeraeli dania ndra'ugö. Banua saro khöra, ba ötunu dania, ba ono matua khöra, ba öbunu si'öli, ba iraono sawuyu, ba örasa, ba ba zanabina, ba ösikoi dalu.
13 Ba imane Hazaeli: Ha niha zawuyumö andre, asu andre, wa ilau zi manö, sabölö-bölö andrö? Ba imane Elisa: No i'oroma'ö khögu Yehowa, wa razo Ndrawa Garamo ndra'ugö dania.
14 Ba iröi Gelisa, ba me irugi zokhö ya'ia ba imane khönia da'ö: Hadia niŵa'ö Gelisa khöu? Ba imane khönia: Imane khögu. Lö zi lö döhö wökhönia!
15 Ba mahemolu ö, ba ihalö gambala, i'ungugö ba nidanö ba ibe'e fangahawu mbawania; ba mate ia, ba Hazaeli zi tobali razo, fangalinia.

 Yehoramo, razo mado Yuda 

III. 16 Ba me no alua mendröfa fakhe razo Ndraono Gizeraeli Yoramo, ono Gahabi, tobali razo mado Yuda Yehoramo, ono Yozafati.
17 Tölu ngafulu a rua fakhe ia, me tobali razo ia ba meŵalu fakhe razo ia ba Yeruzalema.
18 Ba itörö lala razo Ndraono Gizeraeli, nifolau Gahabi, awö nga'ötönia; me no ono Gahabi nihalönia dongania. Tobali si fatuwu khö Yehowa ilau.
19 Ba lö edöna Yehowa, ifakiko mado Yuda, börö genoninia Dawido, dali nifabu'unia ba da'ö, wa lö ibulö'ö khönia wandru, sanehe ia.
20 Ba me razo Yehoramo andrö la'efa'ö ira barö mbawa Ndraono Gizeraeli Iraono Gedomo, ba lafataro khöra razo.
21 Ba möi miyefo ba Za'ira Yehoramo, i'ohe gureta fefu. Ba maoso ia ba zi bongi, ilau ba Ndraono Gedomo, si no mama'u'u ya'ia, ba ba gumandra gureta, ba moloi zato, lasaŵa khöra.
22 Ba tobali aefa barö mbawa Ndraono Gizeraeli Ndraono Gedomo, irugi ma'ökhö andre. Ba me luo da'ö, ba la'efa'ö göi ira banua Libena.
23 Ba hadia na ena'ö nitunö ba khö Yehoramo andrö ba hadia ia fefu nilaunia, ba no mutanö ba zura hikaya razo mado Yuda.
24 Ba mate Yehoramo, itörö lala ndra amania, ba ba ngai ndra amania, ba mbanua Dawido, lako'o ia. Ba fangalinia razo, ba ononia Ahaseyahu.

 Ahaseyahu, razo mado Yuda; fasuwö ira Gahaseyahu Hazaeli 

IV. 25 Me no alua mewelezara fakhe razo Ndraono Gizeraeli Yoramo, ono Gahabi, tobali razo mado Yuda Gahaseyahu, ono Yehoramo.
26 Dua wulu a rua fakhe Gahaseyahu andrö, me tobali razo ia. Ba ha döfi razo ia ba Yeruzalema. Ba töi ninania, ba Atalia, ma'uwu Omeri andrö, razo Ndraono Gizeraeli.
27 Ba itörö lala zi samba omo ndra Ahabi, me no ono alawera ia.
28 Ba fao ia khö Yoramo, ono Gahabi, ba wasuwöta khö Hazaeli andrö, razo Ndrawa Garamo, ba ngai Ramoti ba danö Gileadi: ba mesokho Yoramo labe'e Dawa Garamo.
29 Ba mangawuli razo Yoramo, ba wamadöhö sokhonia si tenga ha sambua, sesokho ia ba Ndrawa Garamo, ba Rama, me fasuwö ia khö Hazaeli, razo Ndrawa Garamo. Ba möi misi tou Gahaseyahu, ono Yehoramo, razo mado Yuda, ba wamaigi Yoramo andrö, ono Gahabi, ba Yezere'eli, börö wökhönia andrö.

Faza 9

Ifabayoini'ö razo Ndraono Gizeraeli Yehu andrö Elisa 

I. 1 Ba humede Gelisa khö nono zekola zama'ele'ö, imane khönia: Fa'anö'ö, ba ohe mbulibuli wanikha andre, ba ae ba Ramoti ba danö Gileadi.
2 Ba na örugi, ba alui ba da'ö Yehu andrö, ono Yozafati ono Nimisi. Ba na örugi yomo khöra, ba ŵa'ö khönia, yamuzizio ba hunö nawönia, ba ohe ia yomo.
3 Ba halö mbulibuli wanikha ba faduwa ba högönia, ba ömane: Da'ö niwa'ö Yehowa: No ubayoini razo Ndraono Gizeraeli ndra'ugö! Aefa da'ö, ba bokai mbawandruhö, ba dölö oloi.
4 Ba möi ba Ramoti ba danö Gileadi nono matua andrö, enoni zama'ele'ö.
5 Ba me irugi yomo, ba mbanua, ba no orudu wedadao gumandra zabölö; ba imane: So niŵa'ögu khöu, ya'ugö Tua kumandra! Ba imane Yehu: Ha niha ndra'aga niŵa'öu? Ba imane: Ya'ugö, Tua kumandra!
6 Ba maoso ia, möi yomo. Ba ifaduwa ba högönia wanikha andrö ono matua andrö, ba imane khönia: Da'ö niŵa'ö Yehowa, Lowalangi Ndraono Gizeraeli: No ubayoini razo mbanua Yehowa ndra'ugö, razo Ndraono Gizeraeli!
7 Ba öhori nga'ötö Gahabi andrö, sokhö ya'ugö mege, ena'ö ulau mbalö ndro genonigu sama'ele'ö andrö, ba balö ndro genoni Yehowa fefu, khö Gizebela andrö.
8 Si samba omo ndra Ahabi andrö, fefu, ba nibunu, ba uhori nga'ötö Gahabi andrö, irege zi kiöni bagolö, iraono ba satua, ba Ndraono Gizeraeli.
9 Ba ufagölö-gölö ba zi samba omo ndra Yerobeamo, ono Nebati, ba ba zi samba omo ndra Baesa, ono Gahia zi samba ömö ndra Ahabi.
10 Ba Izebela andrö, ba ni'a nasu dania ba danö Yezere'eli, ba lö sogo'o ya'ia. Ba ibokai mbawandruhö, ba moloi ia.

 Tefataro razo Yehu 

II. 11 Ba me ifuli i'ondrasi tou genoni zokhö ya'ia Yehu, ba lamane khönia: He wisa, lö hadia ia? Hana wa möi khöu zowöhö andrö? Ba imane khöra: Noa sa mi'ila niha andrö ba era-erania.
12 Ba lamane: Tahi! Ombakha'ö khöma! Ba imane: Da'ö niŵa'önia khögu, no imane: Da'ö niŵa'ö Yehowa: No ubayoini razo Ndraono Gizeraeli ndra'ugö!
13 Ba lagösö lahalö lembera — ituyu lembenia zamösana — ba labe'e tufonia, ba mbosi nora andrö, ni'agönia, ba lalau dorofe, ba lamane: No tobali razo Yehu!

 Möi ba Yezere'eli Yehu, udu Yoramo 

III. 14 Ba mamagölö ba nawönia Yehu andrö, ono Yozafati ono Nimisi, ba wamunu Yoramo. Ba Yaramo ba Iraono Gizeraeli fefu, ba no si möi manaro mege ba Ramoti, ba danö Gileadi, ba wolau khö Hazaeli, razo Ndrawa Garamo.
15 Ba no ifuli ia, no isaŵa Yezere'eli, ba wamadöhö sokhonia andrö, si tenga ha sambua, sesokho ia ba Ndrawa Garamo, me fasuwö ia khö Hazaeli, razo Ndrawa Garamo. Ba imane Yehu: Na faduhu dödömi göi, ba böi mifa'amöi baero mbanua niha, si möi ena'ö, ba wangombakha ba Yezere'eli.
16 Ba möi yaŵa ba guretania Yehu, isaŵa Yezere'eli, me no ba da'ö so Yoramo; ba noa göi so moroi si yaŵa Gahaseyahu, razo mado Yuda, ba wamaigi Yoramo.
17 Ba no so ba malige ba Yezere'eli zanaro. Ba me i'ila moroi sa ndra Yehu, ba imane: Oroma moroi sa niha, sambawa! Ba imane Yoramo: ŵa'ö zi fakudo, ba fatenge ia, ba wamaondragö ya'ira, ena'ö imane khöra: Hadia, ba zatulö möi ami?
18 Ba ifaondragö ira si fakudo andrö, ba imane: Da'ö niŵa'ö razo: Hadia, ba zatulö möi ami? Ba imane Yehu: Hana wa öhalö khöu? iagö furima, o'ö ndra'aga! Ba i'ombakha'ö sanaro andrö, imane: No irugi ira sinenge andrö, ba lö mangawuli.
19 Ba ifatenge zamösa tö, si fakudo. Ba me irugi ira, ba imane: Da'ö niŵa'ö razo: Hadia, ba zatulö möi ami? Ba imane Yehu: Hana wa öhalö khöu da'ö?
20 Iagö furi ba o'ö ndra'aga! Ba i'ombakha'ö sanaro andrö, imane: No irugi ira, ba lö mangawuli ia. Ba famandruo kudo andrö, ba no hulö wamandruo Yehu andrö, ma'uwu Nimisi; noa sa nifamandruo zowöhö khönia.
21 Ba imane Yoramo: Mifa'anö kudo! Ba me no lafa'anö ba guretania, ba lasaŵa, darua ira Yoramo, razo Ndraono Gizeraeli, Gahaseyahu, razo mado Yuda; lafaondragö Yehu, ba ba mbenua Naboti andrö no, banua Yezere'eli, fakhamö ira khönia.

 Ibunu Yoramo ba Ahaseyahu ba Izebela 

IV. 22 Ba me i'ila Yehu Yoramo, ba imane: Hadia, ba zatulö möi'ö, Yehu? Ba imane Yehu: Hadia zatulö, fatua lö tebato wohorö-horö ninau Izebela, awö wakelemusa andrö khönia, si lö mamalö-malö?
23 Ba ibali'ö ia Yoramo, ba woloi, ba imane khö Gahaseyahu:
24 No la'a mbölida, Ahaseyahu! Ba ituyu wana Yehu, ifana Yoramo, ba hulu göna, tobali itörö dödö ono wana andrö, ba alau tou ia ba guretania yaŵa.
25 Ba imane Yehu khö nawönia Bidekari: Halö ia ba tibo'ö ba mbenua Naboti andrö, banua Yezere'eli; itörö sa tödögu, me ta'o'ö namania Ahabi, me fakudo ita, daru-darua ita, me imane Yehowa, ba khönia andrö:
26 Si ndruhu, do Naboti andrö ba do ndraononia, ba no u'ila menewi, iŵa'ö Yehowa, ba usulöni khöu ba mbenua andre, iŵa'ö Yehowa! Ba halö sa'ae ia ba tibo'ö ba mbenua andrö, dali niŵa'ö Yehowa.
27 Ba me i'ila da'ö Ahaseyahu, razo mado Yuda, ba moloi ia, itörö lala ba nose ba kabu. Ba i'ohi ia Yehu, imane: Ya'ia göi! Mifana ia! Ba lafana ia, ba gureta, ba lala miyaŵa ba Guri, ba ngai Yibela'a. Ba moloi ia, isaŵa Megido ba mate ia ba da'ö.
28 Ba lahare'ö ba gureta enoninia, la'ohe ba Yeruzalema ba ba da'ö lako'o ia, ba lewatönia, ba ngai ndra amania, ba mbanua Dawido.
29 Me no alua mewulu fakhe razo Yoramo, ono Gahabi, mege, tobali razo mado Yuda Gahaseyahu andrö.
30 Ba irugi Yezere'eli Yehu. Ba me irongo da'ö Izebela, ba ifosönö röngöröngönia ba ihaogö mbunia ba ifaigi ba zandrela.
31 Ba me itörö mbawa göli Yehu, miyomo, ba imane Izebela: Hadia, sohahau tödö mege Zimeri andrö, samunu sokhö ya'ia?
32 Ba ifaigi miyaŵa zandrela Yehu, ba imane: Ha niha zi fa'awö khögu? ha niha? Ba me lafaigi ia moroi yaŵa enoni Gizebela, enoni yomo, darua, datölu, ba imane:
33 Mituli'ö tou ia! Ba latuli'ö tou Gizebela, tobali tokana ba mbagolö ba ba kudo ndronia, ba lahundragö ia, kudo.
34 Ba Yehu, ba möi yomo manga. Ba aefa da'ö, ba imane: Mi'ae mifaigi ni'elifi andrö, ba miko'o ia; me no ono razo.
35 Ba me möi, ba wogo'o ya'ia, ba lö'ö sa'ae hadia ia tou, ha solesole högö ba ahe ba lalu'a danga.
36 Ba lafuli ira, la'ombakha'ö khö Yehu; ba imane: No itörö niŵa'ö Yehowa andrö, nifa'ema genoninia Eliya, banua Disebe, me imane: Ba danö Yezere'eli andrö dania la'a nösi Gizebela andrö asu,
37 ba boto Gizebela, ba si fadoro oboula ba mbörö zinanö dania, ba danö Yezere'eli andrö, fa tebai sa'ae laŵa'ö: Da'e Gizebela andrö!

Faza 10

Ifabunu'ö nono Gahabi ba talifusö Gahaseyahu Yehu 

I. 1 Ba 70 na nono Gahabi, ba Zamaria. Ba ifazökhi zura Yehu ba ifa'ohe'ö khö gumandra mbanua ba ba zatua mbanua ba ba nifataro satua ndraono Gahabi andrö, imane ba zura andrö:
2 Na möi ba dangami zura andre, ya'ami si so barö mbawa iraono zokhö ya'ami andrö ba kureta ba kudo ba banua saro ba fangöna,
3 ba mifaigi ha niha zi sökhi ndraono zokhö ya'ami, ha niha zabölö, ba mifedadao ba dadaoma namania, ba milau fa'awö ba nga'ötö zokhö ya'ami andrö.
4 Ba ata'u sibai ira, ba lamane: Me no tebai latimba ia razo andrö, si darua andrö, ba he wisa ita?
5 Ba lafatenge khö Yehu ira kumandra ba gödo kumandra mbanua ba salaŵa ba si no mufataro satua [ndraono Gahabi], lamane: Sawuyumö ndra'aga, ba hadia ia fefu niŵa'öu, khöma, ba ma'o'ö. Tebai mamataro razo ndra'aga; lau zomasi'ö.
6 Ba ifuli ifa'ohe'ö khöra zura, imane: Ba na khögu fa'awö ami, ba na edöna mi'o'ö niŵa'ögu, ba mihalö högö ndraono zokhö ya'ami mege, ba mi'ohe khögu ba Yezere'eli, mahemolu, na mane wa'alaŵa luo. Ba ono razo andrö, si fitu ngafulu, ba ba zatua mbanua so, da'ö zange'ebua.
7 Ba me no latema zura andrö, ba lahalö nono razo andrö ba lataba mbagi, fitu ngafulu, labe'e ba raga-raga högö ba lafa'ohe'ö khö Yehu ba Yezereeli.
8 Ba me i'ombakha'ö khönia sinenge, no la'ohe högö nono razo andrö, ba imane: Mibe'e ba zinga mbawa göli, irugi mahemolu mbanua, mifodombua nahia.
9 Ba ba zanguhulö wongi, ba möi ia baero, i'agö da'ö, ba imane ba niha sato fefu: Lö horömi! Hiza, ya'odo zamagölö ba nawögu, udu zokhö ya'o, ba no ubunu ia; ba ha niha atö zamunu da'e fefu?
10 Ba ya'aboto ba dödömi, wa sambalö lö saekhu ba danö taroma li Yehowa, niŵa'önia ba zi samba omo ndra Ahabi; noa sa ifalua Yehowa niŵa'önia, nifa'ema genoninia Eliya.
11 Aefa da'ö, ba ibunu Yehu fefu zi tosai zi samba omo ndra Ahabi, ba Yezere'eli, ba salaŵa andrö khönia ba si no fa'ila li khonia ba ere andrö khönia, tobali samösa lö soloi.
12 Ba maoso ia, mofanö, isaŵa Zamaria. Ba me no irugi Mbeti Ekedi,
13 ba falukha ia ndra talifusö Gahaseyahu, razo mado Yuda. Ba imane khöra: Ha niha ami? Ba lamane: Talifusö Gahaseyahu ndra'aga, möiga misi tou falukha ba nono razo ba ba nono nina razo.
14 Ba imane: Mira'u auri ira! Ba lara'u auri ba labunu ba latibo'ö ba mba'a ba Mbeti Ekedi, 42 niha, tobali samösa lö si tosai.

 Ibe'e sumange gere Mba'ali andrö fefu 

II. 15 Ba me aefa ia ba da'ö, ba falukha ia Yonadabi, ono Rekhabi, si faondra khönia. Ba i'owai ba imane khönia: Hadia, satulö tödö khögu ndra'ugö, si mane ya'odo khöu? Ba imane Yonadabi: Si manö! Ba imane Yehu: Na si manö, ba da dangau! Ba fara'u tanga ia khönia; ba ifa'amöi ia khönia, ba gureta yaŵa,
16 ba imane khönia: Ae awögu ba faigi wa'owölö-ölögu ba khö Yehowa! Ba fao ia khönia ba guretania.
17 Ba me no irugi Zamaria Yehu, ba ibunu fefu zi tosai motöi khö Gahabi, irege no ihori fefu, dali li Yehowa, niŵa'önia khö Geliya.
18 Aefa da'ö, ba ifalukha'ö niha sato fefu Yehu, ba imane khöra: Lö aröuröu wamosumange Gahabi Ba'ali andrö, ba Yehu, ba iforege wamosumange ya'ia.
19 Ba mihede ba zama'ele'ö andrö khö Mba'ali fefu, samosumange ya'ia ba ere andrö khönia, fefu, ba mi'asogö khögu; lötolalö ahori so ira! So dania khögu gowasa sebua, ba wamosumange Ba'ali; dozi si lö möi, ba nibunu! Ba fa'onekhe Yehu da'ö, ba wamunu samosumange Ba'ali.
20 Ba imane Yehu: Mifarongogö, ena'ö lö olifu ira gamonita ba gowuloa andrö khö Mba'ali. Ba latarongogö ba niha.
21 Ba ifatenge zinenge Yehu ba Ndraono Gizeraeli fefu; ba ahori so zamosumange Ba'ali, lö si toröi furi, si lö möi. Ba möi ira ba gosali Mba'ali andrö, tobali afönu niha gosali Mba'ali, i'otarai gero mbawandruhö irugi miyaŵa, fefu.
22 Ba imane Yehu khö mandru ba mbate'e nukha: Dozigö nukha zamosumange Ba'ali andrö! Ba ibe'e baero khöra nukha.
23 Ba möi ba gosali Yehu, awö Yonadabi andrö, ono Rekhabi, ba imane ba zamosumange Ba'ali: Mi'alui ba mifaigi, fa böi fakhöyö ba khömi ba da'e zamosumange Yehowa, ena'ö ha sambalö samosumange Ba'ali.
24 Ba möi bakha Yehu, ba wame'e sumange nitaba ba sumange nitunu; ba no 80 ifataro tou niha, no imane: Na so zame'e moloi zamösa niha andrö, nibe'egu ba dangami, ba nosonia labe'e fangali noso zoloi andrö.
25 Ba me no i'asiwai zumange nitunu andrö Yehu, ba imane ba nawönia sabölö andrö: Mi'ae bakha, ba mi'ö'ötö tou ira, samösa böi mifolala baero! Ba la'ö'ötö tou ira si'öli sabölö andrö, ba lafazaumba baero ba möi ira ba hati gosali Mba'ali,
26 ba la'ohe baero Gasera andrö, ba gosali Mba'ali, ba latunu;
27 ba larasa wamaedo Mba'ali andrö, ba ladudugö gosalinia, ba labali'ö e'era, irugi ma'ökhö andre.
28 Ba tobali ihori Mba'ali andrö Yehu, ba Ndraono Gizeraeli.

 Lalö Yehu. I'otu'ö ia ba lalö andrö Hazaeli; fa'amate Yehu 

III. 29 Ba horö Yerobeamo andrö, ono Nebati, famaelungunia Iraono Gizeraeli, ba lö iböhöli Yehu, — ono zaŵi balaki andrö ba Mbetieli ba ba Dano.
30 Ba imane Yehowa khö Yehu: Me no öhaogö wolau somasi ndra'o me no ahori öfatörö ba zi samba omo ndra Ahabi zi so ba dödögu, ba irege tölu nga'ötö ma'uwumö dania zidadao ba dadaoma razo ba Ndraono Gizeraeli.
31 Ba lö itöngöni Yehu wanörö lala goroisa Yehowa, Lowalangi Ndraono Gizeraeli, soroi si'aikö ba dödö; lö iböhöli horö andrö, horö Yerobeamo, ono Nebati, famaelungunia Iraono Gizeraeli.
32 Ba me luo da'ö, ba ibörötaigö mofönu Yehowa ba Ndraono Gizeraeli, ba i'alani ira Hazaeli andrö, tanö ba nola danöra, ma'asara,
33 i'otarai Yoridano, numalö misa ba gatumbukha luo, tanö Gileadi ma'asagörö, mado Gado ba mado Rubeno ba mado Manase, i'otarai Garuri ba mbewe Garono, he tanö Gileadi ba he tanö Mbazana [ba ibe'e barö mbawania].
34 Ba hadia na ena'ö nidunö-dunö ba khö Yehu andrö, ba hadia ia fefu, nilaunia, ba fa'abölönia fefu, ba no mutanö ba zura hikaya razo Ndraono Gizeraeli.
35 Ba itörö lala ndra amania Yehu, mate ia, ba ba Zamaria lako'o ia; ba fangalinia razo, ba ononia Yoahasi.
36 Ba fa'ara wa'arazonia ba Ndraono Gizeraeli, ba no 28 fakhe, ba Zamaria.

Faza 11

Fa'afaito Gatalia andrö. Lafataro razo Yoasi andrö 

I. 1 Ba me irongo Atalia andrö, ina Gahaseyahu, no mate nononia, ba maoso ia, mangohori nga'ötö razo.
2 Ba maoso Yoseba, ono razo Yehoramo alawe, talifusö Gahaseyahu, ihalö Yoasi andrö, ono Gahaseyahu, iheta ba ngai nono razo bunusö andrö, ibini'ö, i'ohe si bakha, awö babunia. Ibini'ö khö Gatalia, fa böi labunu ia.
3 Ba si tobini Yoasi, awö Yoseba, ba gosali Yehowa, meönö fakhe wa'ara, götö wa'arazo Gatalia ba danö.
4 Ba me no alua zi meöno fakhe, ba ifatenge Yoyada, ifahalö'ö gumandra zi otu andrö, fazuri ba awö razo, khönia ba gosali Yehowa. Ba ilau fawu'u li khöra, ibe'e ba hölu ira, ba gosali Yehowa. Ba awena i'oroma'ö khöra nono razo andrö.
5 Ba ibe'e li khöra, imane: Da'ö halöwömi: Si saraö ya'ami, nifataro sanaro na luo sabato, ba sanaro ba gödo razo;
6 ba si saraö, ba ba mbawa göli Suri manaro, ba si saraö zui, ba ba mbawa göli furi nawö razo andrö, ena'ö sanaro ba gödo ami;
7 ba duata ya'ami, dozi ami nifataro sanaro na luo sabato, ba sanaro ba gosali Yehowa, awö razo.
8 Mifasui razo, fangöna ba danga zamösana, ba sanaŵa ya'ami, ba nibunu. Mi'iagö awö razo, na möi ia tou ba na möi yomo.
9 Ba la'o'ö da'ö ira kumandra zi otu, dali niŵa'ö Yoyada ere khöra; la'ohe wazuri andrö khöra, he saheta sanaro na luo sabato, ba he sawena möi sanaro, möi ira khö Yoyada ere.
10 Ba ere andrö, ba ibe'e ba danga ndra kumandra zi otu andrö doho ba baluse andrö, khö razo Dawido mege, si so ba gosali Yehowa.
11 Ba la'agö golayama gosali Yehowa awö razo andrö, i'otarai tanö raya, numalö miyöu, irugi naha wame'e sumange ba mangawuli ba gosali, lafasui razo, oi dozi fangöna ba danga.
12 Ba i'ohe baero nono razo andrö Yoyada, lafanaembu ia, ba labe'e khönia wamaduhu'ö andrö [sura goroisa], lafataro razo ia ba labayoini, ba lalau datawö ba mu'ao ira, lamane: Ya ahowu razo!

 Fa'amate Gatalia. Fangohori Ba'ali ba hadia zi faböbö khönia 

II. 13 Ba me irongo Atalia we'ao nawö razo andrö, fazuri, ba fe'ao niha sato, ba isaŵa niha sato, ba gosali.
14 Ba ifaigi, ba hiza, ba no muziozio ba ngai daru nahe razo — si manö huku ba razo — ba kumandra andrö ba solau-lau torofe, awö razo, ba he niha sato ba danö, ba no somuso tödö ba lalau dorofe. Ba itika nukhania Atalia ba imane:
15 Folaŵa! Folaŵa! Ba ibe'e li Yoyada ba gumandra zi otu, kumandra zabölö, imane khöra: Mi'ohe baero ia, mifatörö ba gotalua wazuri ba ha niha zolo'ö ya'ia, ba mibunu si'öli! Noa sa iŵa'ö ere, böi ba gosali Yehowa labunu ia.
16 Ba lara'u ia, ba ba lala kudo lafatörö, wolohe ba gödo razo ba ba da'ö labunu.
17 Ba ifawu'u li ira Yehowa razo, awö niha sato, Yoyada, ena'ö banua Yehowa ira, ba ifawu'u li göi ira razo niha sato.
18 Aefa da'ö, ba lasaŵa gosali Mba'ali niha sato ba danö ba ladudugö. Naha wame'e sumange khönia ba famaedonia, ba lafaulugö worasa; ba Matana andrö, ere khö Mba'ali, ba labunu föna naha wame'e sumange. Aefa da'ö, ba ifataro zanaro ba gosali Yehowa ere andrö.
19 Ba ifa'aso ndra kumandra zi otu ba fazuri ba awö razo andrö ba he niha sato ba danö, ba la'ohe mitou razo, laheta ba gosali Yehowa, ba mbawandruhö nawö razo andrö lafatörö, wolohe ya'ia ba gödo razo; ba mudadao ia ba dadaoma razo.
20 Ba oi somuso tödö niha ba danö; ba lö hadia zaekhu niha yomo ba mbanua. Ba Atalia, ba labunu si'öli, ba gödo razo.
21 Ha mewitu fakhe wa'ebua Yoasi, me tobali razo ia.

Faza 12

Ihaogö gosali Yoasi 

I. 1 Me no alua me'önö fakhe razo Yehu tobali razo Yoasi andrö, ba 40 fakhe razo ia ba Yeruzalema; ba töi ninania, ba Sibia, banua Mbereseba.
2 Ba somasi Yehowa ilau Yoasi, götö wa'anau nosonia, me no ifahaö ia Yoyada ere andrö.
3 Ha hili-hili andrö zi lö mubulö'ö; mame'e-me'e sumange na zato ba hili-hili andrö, ba manunu kumöyö.
4 Ba imane Yoasi ba gere: Fefu gefe andrö, ni'ohe ba gosali Yehowa, buala ni'amoni'ö, ömö zamösana, nihonogöi, ba hadia ni'ohe zamösana ba gosali Yehowa,
5 saoha gölö, ba ndramuhalö ere; ba zi no fa'ila li khönia ihalö zamösana. Ba labe'e balazo ba wangazökhi si no adudu ba gosali, hadia ni'ilara si no adudu.
6 Ba no alua 22 fakhe razo Yoasi, ba lö'ö na ni'a'azökhi gere si no adudu ba gosali.
7 Ba ifakaoni'ö razo Yoasi högö gere andrö, Yoyada, awö gere bö'ö, ba imane khöra: Hana wa lö mi'azökhi zadudu ba gosali? Böi sa'ae göi manema ana'a ami ba zi no fa'ila li khömi, milulu sa'ae balazo ba zadudu ba gosali.
8 Ba atulö dödö gere: lö'ö sa'ae latema gana'a ba zato, ba lö'ö göi la'a'azökhi zadudu ba gosali.
9 Ba ihalö kotakota Yoyada ere, itöla'ö lagö-lagö, ba ibe'e ba gambölö naha wame'e sumange ba zinga lala niha, na möi ba gosali Yehowa. Ba da'ö bakha labe'e ere sanaro ba mbawandruhö, gefe andrö, ni'ohe ba gosali Yehowa.
10 Ba na la'ila, no oya gefe ba kotakota andrö, ba so durutuli razo, awö gere sebua, ba labu'ugö gefe andrö, nisöndra ba gosali, ba la'erai.
11 Ba na no mutulo, ba labe'e ba mandru duka andrö, samaigi-maigi ba gosali Yehowa, ba da'ö same'e ba zohalöŵö, ba duka andrö, sohalöŵö ba gosali Yehowa,
12 zanoto kara ba sama'anö kara, ba ba wowöli eu, awö gara nitoto, ena'ö te'azökhi zi no adudu ba gosali Yehowa, — balazo hadia ia fefu ni'a'azökhi ba gosali Yehowa.
13 Ba ame'ela andrö, ni'ohe ba gosali, ba lö labe'e ba wamazökhi mako ba si'öli ba figa ba torofe, ba hadia ia wakake ana'a, ba ma fakake firö, soguna ba gosali Yehowa,
14 ba zohalöŵö andrö labe'e, balazo ni'a'azökhi ba gosali Yehowa.
15 Ba lö'ö sa fa'era ira ba niha andrö, nibe'e ba danga kefe andrö, ba wame'e ba zohalöŵö, faduhu manö dödöra khöra.
16 Ba ame'ela andrö, na so zame'e sumange ogauta, ba sumange fameta horö, ba lö la'ohe ba gosali, ba gere möi da'ö.

 Isuwö ia Hazaeli. Labunu Yoasi 

II. 17 Ba me luo da'ö, ba so moroi yöu Hazaeli, razo Ndrawa Garamo, isuwö Gata, ba atu'a ia ba mbanua. Ba me isuwö göi ena'ö Yeruzalema Hazaeli,
18 ba ihalö gana'a andrö ba gosali Yoasi, razo mado Yuda, buala ni'amoni'ö andrö fefu, ni'amoni'ö ndra tuania Yozafati, Yehoramo ba amania Ahaseyahu, razo mado Yuda, ba bualania, ni'amoni'ö, awö gana'a andrö fefu, si so ba mbate'e girö-girö andrö, ba gosali Yehowa ba ba gödo razo, ba ifa'ohe'ö khö Hazaeli, razo Ndrawa Garamo. Ba lö alua isuwö Yeruzalema.
19 Ba hadia na nidunö-dunö ena'ö ba khö Yoasi andrö ba hadia ia fefu, nilaunia, ba noa sa mutanö ba zura hikaya razo mado Yuda.
20 Ba maoso genoninia, molaŵa, mamagölö, ba labunu Yoasi.
21 Ira Yozakhari, ono Zimeata, Yozabadi, ono Zomeri, enoninia, zamunu ya'ia; ba ba mbanua Dawido lako'o ia, ba ngai ndra amania. Ba fangalinia razo, ba ononia Amasia.

Faza 13

Yoahasi ba Yoasi, razo Ndraono Gizeraeli 

I. 1 Me no alua 22 fakhe razo mado Yuda Yoasi andrö, ono Gahaseyahu, tobali razo Ndraono Gizeraeli Yoahasi, ono Yehu, ba Zamaria, mewelewitu fakhe.
2 Ba si fatuwu khö Yehowa ilau; i'ohia'ö horö Yerobeamo, ono Nebati, famaelungunia Iraono Gizeraeli mege; lö iböhöli da'ö.
3 Ba mofönu Yehowa ba Ndraono Gizeraeli, ba ibe'e ira ba danga Hazaeli andrö, razo Ndrawa Garamo, ba ba danga Mbenihada, ono Hazaeli, sagötö fa'ara.
4 Ba i'andrö wa'ebolo dödö Yehowa Yoahasi, ba ifondrondrongo khönia Yehowa, börö me i'ila wa'atosasa Ndraono Gizeraeli, me isasagö ira razo Ndrawa Garamo.
5 Ba i'asogö zangorifi Iraono Gizeraeli Yehowa, ba tobali aefa ira barö mbawa Ndrawa Garamo, ba lö'ö sa'ae hadia ia ba Ndraono Gizeraeli, ba nosera; ifuli si mane föna.
6 Ba lö'ö sa laböhöli horö zi samba omo ndra Yerobeamo andrö, fama'elungunia Iraono Gizeraeli; lala da'ö latörö. Ba lö'ö göi tebulö Gasera andrö ba Zamaria.
7 Lö'ö sa isaigö khö Yoahasi zabölö Yehowa, ha 50 zi fakudo ba fulu gureta ba 10.000 si lö kudo. Noa sa ihori razo Ndrawa Geramo, no ifufu.
8 Ba hadia na nidunö-dunö ena'ö ba khö Yoahasi andrö, ba hadia ia fefu nilaunia, ba fa'abölönia andrö, ba noa sa mutanö ba zura hikaya razo Ndraono Gizeraeli.
9 Ba mate Yoahasi, itörö lala ndra amania, ba ba Zamaria lako'o ia. Ba fangalinia razo, ba ononia Yoasi.
10 Me no alua 36 fakhe razo mado Yuda Yoasi andrö, tobali razo Ndraono Gizeraeli ba Zamaria Yoasi, ono Yoahasi, meweleönö fakhe.
11 Ba si fatuwu khö Yehowa ilau; lö iböhöli horö Yerobeamo, ono Nebati, famaelungunia Iraono Gizeraeli; lala da'ö itörö.
12 Ba hadia na nidunö-dunö ena'ö, ba khö Yoasi andrö, ba hadia ia fefu nilaunia ba fa'obölönia andrö, ba fasuwötania khö Gamasia andrö, razo mado Yuda, ba no mutanö ba zura hikaya razo Ndraono Gizeraeli.
13 Ba mate Yoasi, itörö lala ndra amania, ba Yerobeamo zidadao ba dadaoma razo. Ba ba Zamaria teko'o Yoasi, ba ngai razo Ndraono Gizeraeli andrö.

 Ifa'ele'ö wemöna khö Yoasi Elisa 

II. 14 Ba mafökhö Gelisa, fökhö ba wa'amate. Ba so Yoasi andrö, razo Ndraono Gizeraeli, möi mitou khönia ba mege-ege ba ngainia, imane: He amagu! he amagu! kureta Ndraono Gizeraeli, awö zi fakudo!
15 Ba imane khönia Elisa: Da wana, awö nono! Ba ibe'e khönia wana, awö nono.
16 Ba imane khö razo Ndraono Gizeraeli andrö: Tufa tangau wana andre! Ba me no itufa, ba ifalaete dangania ba danga razo Elisa.
17 Ba imane: Bokai zandrela tanö ba gatumbukha luo! Ba me no ibokai, ba imane Elisa: Efasi wana! Ba i'efasi. Ba imane Elisa: Ono wana ba wemöna, khö Yehowa! Ono wana ba wolaŵa Dawa Garamo! Ba Gafeki dania ölau ba Ndrawa Garamo, irege ahori ira.
18 Ba imane na: Halö nono wana andrö! Ba ihalö. Ba imane khö razo Ndraono Gizeraeli: Amözi'ö tanö! Ba medölu ibözi danö, awena ibato.
19 Ba mofönu khönia genoni Lowalangi andrö, imane: Melima ena'ö öbözi, ba ma meönö, ba ölaŵa Ndrawa Garamo, irege ahori ira; ba me si manö, ba ha medölu ö'alani ira.

 Fa'amate Gelisa, Auri zi mate, me no fabaya ba mboto Gelisa mbotonia. Itimba Ndrawa Garamo Yoasi 

III. 20 Ba mate Gelisa ba lako'o ia, me luo da'ö, ba möi-möi ba danö zanuwö, Iraono Moabi.
21 Ba so zi mate niko'o sibai ena'ö, ba hiza moroi sa zanuwö, si lö mudöna-döna. Ba latibo'ö manö ba lewatö Gelisa zi mate andrö ba lalau moloi. Ba me fabaya ba mboto Gelisa mboto zi mate andrö, ba ifuli auri, muzizio.
22 Ba no ifakao Ndraono Gizeraeli Hazaeli andrö, razo Ndrawa Garamo, götö wa'anau noso Yoahasi.
23 Ba ifuli ebua dödö Yehowa khöra, ihakhösi tödö ira; ifuli i'otahögö ira, börö wawu'usa li andrö khönia khö ndra Aberahamo, Iza'aki, Yokobo, ba lö omasi ia tekiko ira, ba irugi da'ö, ba lö nitibo'önia ya'ira, fa lö'ö sa'ae ifaigi ira.
24 Ba mate Hazaeli, razo Ndrawa Garamo, ba ononia Benihada zi tobali razo, fangalinia.
25 Ba maoso Yoasi, ono Yoahasi, ifadöni mbanua andrö khö Mbenihada, ono Hazaeli, banua nifadöni Hazaeli khö nama Yoasi, Yoahasi, me isuwö ia no. Medölu te'ala Mbenihada ibo'e Yoasi, ba ihalö mangawuli mbanua Ndraono Gizeraeli andrö.

Faza 14

Amasia, razo mado Yuda. I'alani Ndraono Gedomo 

I. 1 Me arakha mendrua fakhe razo Ndraono Gizeraeli Yoasi andrö, ono Yoahasi, tobali razo mado Yuda Gamasia, ono Yoasi.
2 Dua wulu a lima fakhe ia, me tobali razo ia, ba 29 fakhe razo ia ba Yeruzalema. Ba töi ninania, ba Yoadina, banua Yeruzalema.
3 Ba somasi Yehowa ilau, ba tenga sa atö si mane tuania Dawido; fefu hadia ia khönia ba nifolau namania Yoasi mege.
4 Ha hili-hili andrö zi lö labulö'ö; lö mamalö-malö wame'e zato sumange, awö wanunu kumöyö ba hili-hili andrö.
5 Ba me no aro ba dangania wa'arazo, ba ifabunu'ö genoninia andrö, samunu razo amania, mege.
6 Ba iraono zange'e andrö, ba lö'ö sa ifabunu'ö, dali goroisa Yehowa andrö, si so ba zura goroisa andrö khö Moze, no imane: Böi labunu nama, börö ndraono, ba böi labunu ndraono, börö nama; ha ba horönia labunu zamösana.
7 Ya'ia zi alani Iraono Gedomo, ba ndraso zilua asi andrö, 10.000 nibunu; ba atu'a ia ba mbanua Zela; ba ibe'e töi mbanua andrö Yokete'eli, irugi ma'ökhö andre.

 Fasuwö ira Yoasi, razo Ndraono Gizeraeli, ba Amasia zi te'ala 

II. 8 Ba me luo da'ö, ba ifatenge zinenge Amasia, khö Yoasi andrö, ono Yoahasi, ma'uwu Yehu, razo Ndraono Gizeraeli, imane khönia: Ae khögu, datalau fatandra fa'abölö!
9 Ba imane Yoasi, razo Ndraono Gizeraeli khö Gamasia, razo mado Yuda: Sa'a-sa'a mao ba hili Libano, ba no ifatenge khö geresi ba hili Libano, imane: Datalau fambambatö! Ba latörö za'a-sa'a mao andrö utu ndru'u ba hili Libano, lahundrahundra.
10 Me no falukha'ö zalöfö, wangalani Iraono Gedomo, ba no tesao wayaŵasamö. Hana na ebua duriamö, ba böi bulö'ögö khömi! Hadia wa ö'alu-alui wamunu, ena'ö mate ndra'ugö, fabaya mado Yuda?
11 Ba lö ifondrondrongo Amasia. Ba möi misi yaŵa Yoasi, razo Ndraono Gizeraeli, ba fatandra fa'abölö ira, darua ira Gamasia, razo mado Yuda, ba ngai Mbetiseme, ba danö mado Yuda.
12 Ba te'ala mado Yuda labe'e Iraono Gizeraeli, tobali isaŵa khöra zamösana, moloi.
13 Ba ira'u Gamasia, razo mado Yuda, ono Yoasi ono Gahaseyahu, Yoasi, razo Ndraono Gizeraeli, ba Mbetiseme ira'u, ba i'ohe ba Yeruzalema. Ba itöla'ö göli Yeruzalema, i'otarai mbawa göli Geferayi, irugi mbawa göli ba watalinga andrö, 400 hela wa'anau.
14 Ba ahori ihalö gana'a, awö wirö, awö gama-gama, ba gosali Yehowa ba ba mbate'e girö-girö andrö, ba gödo razo, awö niha ösa, we'e-we'e dödö, ba ifuli ia ba Zamaria.

 Fa'amate Yoasi ba fa'amate Gamasia 

III. 15 Ba hadia na ena'ö nidunö-dunö ba khö Yoasi andrö, hadia nilaunia ba fa'abölönia andrö, ba fasuwötania khö Gamasia, razo mado Yuda, ba noa sa mutanö ba zura hikaya razo Ndraono Gizeraeli.
16 Ba itörö lala ndra amania Yoasi, mate ia, ba ba Zamaria lako'o ia, ba ngai razo Ndraono Gizeraeli andrö. Ba fangalinia razo ba ononia Yerobeamo.
17 Ba mewelelima fakhe tö na wa'anau noso Gamasia andrö, razo mado Yuda, me no mate Yoasi, ono Yoahasi, razo Ndraono Gizeraeli.
18 Ba hadia na ena'ö nidunö-dunö ba khö Gamasia andrö, ba noa sa mutanö ba zura hikaya razo mado Yuda.
19 Ba so zamagölö ba khönia, ba Yeruzalema, ba wamunu ya'ia. Ba moloi ia, isaŵa Lakhisi; ba lafatenge zolo'ö ya'ia ba Lakhisi, lafabunu'ö ia ba da'ö.
20 Ba labe'e yaŵa ba gureta, ba ba Yeruzalema, ba mbanua Dawido andrö, lako'o ia, ba ngai ndra amania.
21 Ba lahalö Gasaria andrö mado Yuda sato fefu, he ŵa'ae ha meweleönö fakhe na wa'ebuania, ba lafataro razo, fangali namania Amasia andrö.
22 Da'ö zangaro Elata, ifuli ihalö banua mado Yuda, me no itörö lala ndra amania razo, me no mate.

 IV. Yebeamo, razo Ndraono Gizeraeli 

IV. 23 Me no alua meweleöfa fakhe razo mado Yuda Gamasia andrö, ono Yoasi, tobali razo ba Zamaria Yerobeamo andrö, ono Yoasi, razo Ndraono Gizeraeli, ba 41 fakhe razo ia.
24 Ba si fatuwu khö Yehowa ilau; lö iböhöli horö Yerobeamo, ono Nebati, famaelungunia Iraono Gizeraeli.
25 Ya'ia zangai mangawuli tanö Ndraono Gizeraeli andrö, i'otarai lala ba Hamata, numalö ba zilua asi andrö, ba zalo'o, dali li Yehowa, Lowalangi Ndraono Gizeraeli, nifaŵa'ögönia khö genoninia Yona andrö, ono Gamita'i, banua Gata Heferi.
26 Me no inehegö Yehowa wamakao Iraono Gizeraeli andrö, safö khö sibai; iraono ba satua, ba no ahori, ba lö sangorifi Iraono Gizeraeli.
27 Ba lö'ö sa niŵa'ö Yehowa ihori ba guli danö döi Ndraono Gizeraeli, ba tobali ibe'e sangorifi ya'ira Yerobeamo andrö, ono Yoasi.
28 Ba hadia na ena'ö nidunö-dunö ba khö Yerobeamo andrö ba hadia ia fefu nilaunia, ba fa'abölönia andrö, he wisa wasuwötania ba he iwisa wangai mangawuli ba Ndraono Gizeraeli tana ba niha Yehuda ba Ndramaseko ba ba Hamata, ba no mutanö ba zura hikaya razo Ndraono Gizeraeli.
29 Ba itörö lala ndra amania Yerobeamo, mate ia, ba ba Zamaria lako'o ia, ba ngai razo Ndraono Gizeraeli andrö. Ba fangalinia razo, ba ononia Sakharia.

Faza 15

Asaria (Usia), razo mado Yuda 

I. 1 Me no alua 26 fakhe razo Ndraono Gizeraeli Yerobeamo tobali razo mado Yuda Gasaria andrö, ono Gamasia.
2 Meweleönö fakhe ia, me tobali razo, ba 52 fakhe razo ia ba Yeruzalema. Ba töi ninania, ba Yekholia, banua Yeruzalema.
3 Ba somasi Yehowa ilau, i'ohia'ö sibai nilau namania Amasia.
4 Hatö hili-hili andrö zi lö labulö'ö; lö tebulö wame'e zato sumange, awö sanunu kumöyö ba hili-hili andrö.
5 Ba ifatörö wamakao khö razo andrö Yehowa, mobou auri ia ibe'e Yehowa, götö wa'anau nosonia na, ba yomo soso ia. Ba satua baomo ba gödo, ba ononia Yotamo, da'ö zamatunö huhuo zato,
6 Ba hadia na ena'ö nidunö-dunö ba khö Gasaria andrö ba hadia ia fefu, nilaunia, ba noa sa mutanö ba zura hikaya razo mado Yuda.
7 Ba mate Gasaria, itörö lala ndra amania, ba ba ngai ndra amania, ba mbanua Dawido, lako'o ia. Ba fangalinia razo, ba ononia Yotamo.

 Sakharia, razo Ndraono Gizeraeli 

II. 8 Me no alua 37 fakhe razo Gasaria andrö, razo mado Yuda, tobali razo Ndraono Gizeraeli ba Zamaria Zakharia andrö, ono Yerobeamo, ba ha önö waŵa.
9 Ba si fatuwu khö Yehowa ilau, nifolau ndra amania ba ira tuania mege. Lö iböhöli horö Yerobeamo, ono Nebati, famaelungunia Iraono Gizeraeli.
10 Ba molaŵa Zalumi, ono Yabesi, mamagölö ia ba niha bö'ö, ba möi ia mubunu Zakharia, ba Yibelea, ba tobali razo ia, fangali nibununia.
11 Ba hadia na ena'ö nidunö-dunö ba khö Zakharia, ba noa sa mutanö ba zura hikaya razo Ndraono Gizeraeli.
12 Tobali itörö li Yehowa, niŵa'önia khö Yehu, me imane: Irege tölu nga'ötö ma'uwumö dania zidadao ba dadaoma razo ba Ndraono Gizeraeli: Itörö niŵa'ö andrö.

 Ibunu Zalumi, razo Ndraono Gizeraeli, Menahe andrö. Isuwo ira Fulo, razo Ndrawa Asiria 

III. 13 Ba Salumi andrö, ono Yabesi, ba me no alua 38 fakhe razo mado Yuda Usia tobali razo ia, ba ha sara waŵa razo ia ba Zamaria.
14 Ba so moroi si tou, ba Dirisa Menahe andrö, ono Gadi, ba me no irugi Zamaria, ba ibunu Zalumi, ono Yabesi, ba Zamaria, ba tobali razo ia fangali nibununia.
15 Ba hadia na ena'ö nidunö-dunö ba khö Zalumi andrö, ba folaŵania andrö, famagölönia ba niha bö'ö, ba noa sa mutanö ba zura hikaya razo Ndraono Gizeraeli.
16 Ba me luo da'ö, ba ifufu Dafua Menahe, fabaya ösi fefu ba tanöra fefu, i'otarai Dirisa, me lö nibokaira bawa göli khönia, ba dozi sanabina ba mbanua bakha, ba ifasikoi'ö dalu.
17 Me no alua 38 fakhe razo mado Yuda Gasaria andrö, tobali razo Ndraono Gizeraeli Menahe, ono Gadi, ba mewulu fakhe razo ia, ba Zamaria.
18 Ba si fatuwu khö Yehowa ilau; lö iböhöli horö Yerobeamo, ono Nebati, fefu, famaelungunia Iraono Gizeraeli.
19 Ba me luo da'ö, ba isuwö ira Fulo andrö, razo Ndrawa Asiria. Ba 220.550 balaki ibe'e khö Wulo Menahe, ena'ö fa'awö ia khönia, ba ena'ö i'aro'ö wa'arazonia,
20 ba ihuku bobotolö Ndraono Gizeraeli gana'a andrö Menahe; dozi solohe baluse zame'e, ba wame'e khö razo Ndrawa Asiria, lima wulu ba rufia zamösa. Ba mangawuli razo Ndrawa Asiria, lö'ö sa'ae i'iagö danöra.
21 Ba hadia na ena'ö nidunö-dunö ba khö Menahe, ba hadia ia fefu nilaunia, ba noa sa mutanö ba zura hikaya razo Ndraono Gizeraeli.
22 Ba mate Menahe, itörö lala ndra amania, ba fangalinia razo, ba ononia Fekaya.

 Fekaya ba Feka, razo Ndraono, Gizeraeli 

IV. 23 Me no alua 49 fakhe razo mado Yuda Gasaria, tobali razo Ndraono Gizeraeli ba Zamaria Wekaya andrö, ono Menahe, ba ha Mendrua fakhe.
24 Ba si fatuwu khö Yehowa ilau; lö iböhöli horö Yerobeamo, ono Nebati, famaelungunia Iraono Gizeraeli.
25 Ba molaŵa Weka, ono Remalia, awö razo, mamagölö ia ba niha bö'ö, ba wamunu razo, ba ibunu, ba Zamaria, ba gödo razo, awö ndra Aregobi Arie; ba lima wulu nawö Weka, banua Gileadi. Ba ibunu Wekaya, ba tobali razo ia, fangali nibununia.
26 Ba hadia na ena'ö nidunö-dunö ba khö Wekaya andrö ba hadia ia fefu, nilaunia, ba noa sa mutanö ba zura hikaya razo Ndraono Gizeraeli.
27 Me no alua 51 fakhe salaŵa mado Yuda Gasaria, tobali salaŵa Ndraono Gizeraeli ba Zamaria Weka andrö, ono Remalia, ba dua wulu fakhe salaŵa ia.
28 Ba si fatuwu khö Yehowa ilau; Lö iböhöli horö Yerobeamo, ono Nebati, famaelungunia Iraono Gizeraeli.
29 Ba me luo razo Ndraono Gizeraeli Weka andrö, ba so Digelata-Filezeri, razo Ndrawa Asiria, ba atu'a ia ba Iyono ba ba Habeli Beti Ma'akha ba ba Yanoa ba ba Gedesi ba ba Hasora; ba tanö Gileadi ba tanö Galilaia ba tanö mado Nafetali ma'asagörö, ba i'okhögö, ba ösi mbanua, ba i'ohe ba danö Asiria.
30 Ba molaŵa Hosea, ono Ela, mamagölö ia ba niha bö'ö, ba khö Weka, ono Remalia, ba ibunu Weka, ba tobali razo ia, fangali nibununia, me no alua 19 fakhe razo Yotamo, ono Usia.
31 Ba hadia na ena'ö nidunö-dunö ba khö Weka andrö, ba hadia ia fefu nilaunia, ba noa sa mutanö ba zura hikaya razo Ndraono Gizeraeli.

 Yotamo, razo mado Yuda 

V. 32 Me no alua döfi razo Weka, ono Remalia, tobali razo mado Yuda Yotamo, ono Usia.
33 Dua wulu a lima fakhe ia, me tobali razo ia, ba 16 fakhe razo ia, ba Yeruzalema. Ba töi ninania, ba Yerusa, ono Zadoki.
34 Ba somasi Yehowa ilau, nifolau namania Usia mege, fefu hadia ia.
35 Ha hili-hili andrö zi lö labulö'ö, lö tebulö wame'e zato sumange ba hili-hili andrö, awö wanunu kumöyö. Yotamo zolau baŵa göli tanö yaŵa, ba gosali Yehowa.
36 Ba hadia na ena'ö nidunö-dunö ba khö Yotamo andrö ba hadia ia fefu nilaunia, ba noa sa mutanö ba zura hikaya razo mado Yuda.
37 Ba me luo da'ö, ba ibörötaigö Yehowa wamarou Resino, razo Ndrawa Garamo ba Feka, ono Remalia, ba wanuwö mado Yuda.
38 Ba mate Yotamo, itörö lala ndra amania, ba ba mbanua Dawido lako'o ia, ba ngai ndra amania. Ba fangalina razo, ba ononia Ahasi.

Faza 16

Mame'e adu Gahasi 

I. 1 Me no alua meweleönö fakhe razo Weka, ono Remalia, tobali razo mado Yuda Gahasi andrö, ono Yotamo.
2 Dua wulu fakhe Gahasi, me tobali razo ia, ba meweleönö fakhe wa'ara razo ia ba Yeruzalema. Ba tenga somasi Lowalanginia Yehowa ilau, tenga si mane tuania Dawido;
3 lala razo Ndraono Gizeraeli andrö itörö. Ifatörö ba galitö nononia wangohia'ö sogoro ita andrö ba niha baero andrö, nitimba Yehowa föna Ndraono Gizeraeli.
4 Ba mame'e sumange ia ba manunu kumöyö ba hili-hili andrö, idozigö hili-hili ba börö geu sauri.

 I'andrö wanolo khö razo Asiria, me lasuwö ia ira Resino Feka 

II. 5 Ba me luo da'ö, ba so moroi yöu Resino, razo Ndrawa Garamo, awö Weka, ono Remalia, razo Ndraono Gizeraeli, ba wanuwö Yeruzalema. Lala'u'u Gahasi, ba tebai sa atö atu'a ira.
6 Ba me luo da'ö, ba itolo Ndraono Gedomo Resino, razo Ndrawa Garamo, ba wamadöni mangawuli Elata, itimba mado Yuda, si so ba da'ö. Ba möi ba Gelata Ndraono Gedomo, la'iagö da'ö, irugi ma'ökhö andre.
7 Ba ifatenge zinenge Ahasi khö Digelata-Filezeri, razo Asiria, imane khönia: Sawuyumö ndra'o, ba onou göi! Ae khögu, ba efa'ö ndra'o ba danga razo Ndrawa Garamo ba ba danga Ndraono Gizeraeli, sanuwö ya'odo!
8 Ba ihalö göi wirö andrö ba ana'a ba gosali Yehowa ba ba mbate'e girö-girö, ba gödo razo, ba ifa'ohe'ö buala khö razo Asiria.
9 Ba ifondrondrongo khönia razo Asiria, möi ia ba Ndramaseko, ba atu'a ia ba mbanua, ba ira'u nono mbanua, i'ohe ba Kiri; ba Resino, ba ifabunu'ö.

 Iwu'ai wame'e sumange ba gosali. Fa'amate Gahasi 

III. 10 Ba möi ba Ndramaseko razo, Ahasi, möi falukha khö Digelata-Filezeri, razo Asiria, ba i'ila naha wame'e sumange andrö, ba Ndramaseko. Ba ifa'ohe'ö gambara naha wame'e sumange andrö ba tuladania, si faudu sibai, khö Guria ere.
11 Ba ifa'anö naha wame'e sumange andrö ere andrö, i'ohia'ö sibai dulada, nifa'ohe'ö razo, Ahasi, moroi ba Ndramaseko; dali da'ö khö Guria ere, me lö sangawuli na razo, Ahasi, moroi ba Ndramaseko.
12 Ba me mangawuli razo, me i'ila naha wame'e sumange andrö, ba möi ia yaŵa,
13 ba itunu zumange nitunu andrö khönia, awö zumange ni'a, ifaduwa zumange nibadu, ba itefe naha wame'e sumange do zumange fangorifi khönia.
14 Ba naha wame'e sumange töla andrö, si so ba da'ö föna Yehowa, ba iheta föna gosali, ba gotaluara naha wame'e sumange si bohou andrö gosali Yehowa ibe'e, yöu naha wame'e sumange andrö [khönia].
15 Ba ibe'e li razo, Ahasi, khö Guria ere, imane: Ba naha wame'e sumange, naha sebua andrö, ötunu zumange nitunu na mahemolu mbanua, awö zumange ni'a na owi ba sumange nitunu nibe'e razo, awö zumange ni'a andrö khönia, ba sumange nitunu nibe'e zato, fabaya sumange ni'a ba sumange nibadu khöra; ba tefe ia do zumange nitunu ba do zumange nitaba, fefu. Ba ba naha wame'e sumange töla andrö, ba da'u'era-era tödögu.
16 Ba i'o'ö sibai Uria ere niŵa'ö razo khönia.
17 Ba ifabo'a'ö göi lesi andrö ba dayadaya [mbalanga] no, ba ifaheta'ö yaŵa mbalanga; ba gala sebua andrö, ba ifaheta'ö ba dayadayania saŵi töla andrö, ba mbale labe'e.
18 Ba he lala ba zabato andrö, nisagöi, nifazökhira ba gosali, lala razo moroi baero, ba iwu'ai ba gosali Yehowa, börö razo Asiria.
19 Ba hadia na ena'ö nidunö-dunö ba khö Gahasi andrö, hadia nilaunia, ba noa sa mutanö ba zura hikaya razo mado Yuda.
20 Ba mate Gahasi, itörö lala ndra amania, ba ba ngai ndra amania lako'o ia. Ba fangalinia razo, ba ononia Hisikia.

Faza 17

Hosea, razo Ndraono Gizeraeli safuria 

I. 1 Me no alua mewelezara fakhe razo mado Yuda Gahasi andrö, tobali razo Ndraono Gizeraeli ba Zamaria Hosea, ono Ela, meziŵa fakhe.
2 Ba si fatuwu khö Yehowa ilau; ba tenga sa atö si mane razo Ndraono Gizeraeli andrö, fönania mege.
3 Ba so moroi si yaŵa Zalamanasa, razo Asiria, manuwö ya'ia, ba möi barö mbawa Zalamanasa Hosea, mame'e-me'e beo ia khönia.
4 Ba me irongo razo Asiria falimo Hosea — noa sa ifatenge zinenge khö Zewe, razo Miserayi, ba lö nibe'enia khö razo Asiria beo andrö, si döfidöfi mege — ba itema ifara'u'ö ia razo Asiria, ifaböbö'ö ba ifakuru'ö.
5 Ba so moroi si yaŵa razo Asiria, isuwö ira, ba danö ma'asagörö, ba isaŵa göi Zamaria, ifa'u'u ira, bakha ba mbanua, medölu fakhe wa'ara.

 Lasuwö zi fulu tua andrö Dawa Asiria ba la'oloi'ö khöra, börö me no la'erogö Lowalangi 

II. 6 Ba me no alua meŵalu fakhe razo Hosea, ba atu'a ba Zamaria razo Asiria, ba i'oloi'ö ba danö Asiria Ndraono Gizeraeli, ba Hala ba ba Habora ifataro ira, ba mbewe Gozana ba ba mbanua Ndrawa Media andrö.
7 Noa sa molalö Ndraono Gizeraeli khö Lowalangira, Yehowa, si no mangefa'ö ya'ira ba danga Wara'o andrö, razo Ndrawa Miserayi, ba si no mangeheta ya'ira ba danö Miserayi; lafosumange Lowalangi bö'ö,
8 ba latörö lala niha baero andrö, nitimba Yehowa föna ndra tuara mege, ba he lala razo mege, nikhoi dödö da'ö.
9 Ba si lö atulö lalau Iraono Gizeraeli, khö Lowalangira, Yehowa, nibini'ö: lafazökhi khöra naha wame'e sumange ba hili-hili, ladozigö banua khöra, i'otarai zi ha malige, naha zanaro, numalö ba mbanua saro,
10 lataru'ö harefa ba Asera, ladozigö hili-hili salaŵa ba börö geu sauri,
11 ba manunu kumöyö ira ba hili-hili andrö fefu, si mane niha baero andrö, niheta Yehowa fönara. Si lö sökhi lalau, wangandrö fönu Yehowa,
12 ba lafosumange nadu andrö, niŵa'ö Yehowa khöra: Böi milau zi manö!
13 Ba ifategu'ö Ndraono Gizeraeli, awö mado Yuda, Yehowa, ba zama'ele'ö andrö khönia, fefu ba ba zangi'ila andrö, fefu, imane: Miröi lala si lö sökhi andrö khömi, ba mi'o'ö goroisagu, awö nifakhoigu andrö, dali manö goroisa andrö, nibe'egu khö ndra tuami, ba dali na niŵa'ögu, nifa'ema genonigu andrö, sama'ele'ö.
14 Ba lö la'o'ö, wa'abe'e dandro, si mane ira tuara mege, si lö faduhu tödö khö Lowalangira Yehowa;
15 lö'ö manö ba dödöra nifakhoinia andrö, ba he fawu'usa li andrö khönia, me fawu'u li ia khö ndra tuara, ba he fanegunia ya'ira, la'o'ö waya-faya andrö ba lalau zi lö boto, la'ohia'ö nilau niha baero andrö, si tefasui ya'ira, he ŵa'ae no iŵa'ö khöra Yehowa, böi lafolau niha da'ö.
16 La'erogö goroisa Lowalangira Yehowa fefu, lafahele khöra nadu, ono zaŵi, dua rozi, ba lafazökhi Gasera, ba mangalulu ira ba ngahönö ba mbanua si yaŵa, ba lafosumange Mba'ali.
17 Lafatörö ba galitö nonora matua, awö nonora alawe; faetasa ba fakelemusa so ba khöra, lalulu ira, ba wolau si fatuwu khö Yehowa, wangandrö fönunia,
18 Ba mofönu sibai Yehowa ba Ndraono Gizeraeli, ba iheta ira ba duduma hörönia, tobali lö si tosai, ha mado Yuda andrö.
19 Ba mado Yuda andrö göi, ba lö la'o'ö goroisa Lowalangira, Yehowa, latörö nifakhoi Ndraono Gizeraeli andrö, nikhoi dödö da'ö.
20 Andrö wa itibo'ö nga'ötö Gizeraeli fefu Yehowa, ihöndrögö ira, ibe'e ba danga zi faraburabu ba khöra, irege ifalua itibo'ö ira, iheta ba duduma hörönia.
21 Me no ifabali Ndraono Gizeraeli ba nga'ötö Dawido, ba me no lafataro razo Yerobeamo andrö, ono Nebati, ba i'ohe ba wangerogö Yehowa Ndraono Gizeraeli Yerobeamo, ifaelungu ira ba horö sebua.
22 Ba tobali latörö lala horö andrö fefu, nifobörö Yerobeamo, Iraono Gizeraeli; lö'ö sa'ae laböhöli,
23 irege iheta ba duduma hörönia Ndraono Gizeraeli Yehowa, itörö niŵa'önia, wameta'u ya'ira, nifa'ema genoninia andrö, sama'ele'ö fefu. Ba aheta ba danöra Ndraono Gizeraeli, ni'oloi'ö, ba danö Asiria, irugi ma'ökhö andre.

 Lafataro ba Zamaria Ndrawa Asiria 

III. 24 Ba i'oroi'ö niha razo Asiria, ba Mbabeli ba ba Guta ba ba Gawa ba ba Hamata ba ba Zefarawa'i, ba ifataro fangali Ndraono Gizeraeli, ba mbanua Zamaria misa. Ba tobali la'okhögö danö Zamaria ba la'iagö mbanua ba da'ö.
25 Ba me lö lafosumange Yehowa, me awena so ira, ba i'asogö khöra zingo Yehowa, samunu ya'ira.
26 Ba la'ombakha'ö khö razo Asiria, lamane: Niha andrö, nifawu'amö, nifataromö ba mbanua. Zamaria misa, ba lö la'ila he wisa wamosumange Lowalangi ba danö andrö; andrö wa i'asogö khöra zingo, samunu ya'ira, me lö la'ila, hadia zi nangea ba Lowalangi ba danö andrö.
27 Ba ibe'e li razo Asiria, imane: Mifatenge gere andrö samösa, ni'oloi'ögu moroi ba da'ö, hana na möi ia ba na i'iagö da'ö, ba wamahaö ya'ira, hadia zi nangea famosumange Lowalangi ba danö andrö.
28 Ba so gere samösa, banua Zamaria, ni'oloi'ö mege, ba i'iagö Mbetieli, ifahaö sa'ae ira, he wisa wamosumange Yehowa.

 Lafakhöyö ira wamosumange Lowalangi wame'e adu 

IV. 29 Ba sambusambua soi, ba sambusambua Lowalangi lafazö khi khöra, ba labe'e ba gosali andrö, ba hili-hili, nilau mbanua Zamaria andrö mege, dozi soi ba mbanuara andrö, ba zi so ira.
30 Banua Mbabeli, ba Sukota Benoti lafazökhi, ba banua Guta, ba Neregala, ba banua Hamata, ba Azina,
31 ba banua Gawa, ba Nibikha ba Tarataka; ba banua Zefarawa'i, ba latunu ndraonora, sumange Gaderamelekhi ba sumange Ganamelekhi, Lowalangi Zefarawa'i.
32 Ba baero ö, ba lafosumange göi Yehowa, ba lafataro ere ba hili-hili andrö nawöra, gofu ha niha manö; da'ö zame'e sumange andrö khöra, ba gosali andrö, ba hili-hili.
33 Lafosumange Yehowa, ba Lowalangira andrö, ba lafosumange göi, dali huku ba niha andrö, ba nihalö ya'ira, wamawu'a ya'ira mege.
34 Ba irege ma'ökhö andre, ba lö aefa khöra huku föna andrö, Lö la'ata'ufi Yehowa, ba lö'ö göi latörö gamakhoita andrö khöra, ba ömöra andrö; ba lö la'o'ö goroisa Yehowa, ba he nifakhoinia, niŵa'önia ba nga'ötö Yakobo andrö, nifotöinia Izeraeli.
35 Ba no fawu'u li khöra Yehowa, no ibe'e li khöra, no imane: Böi mifosumange Lowalangi bö'ö! böi mi'angaröfi li ira, böi mi'ae enonira ba böi mibe'e zumange khöra.
36 Yehowa mi'ata'ufi, Yehowa si no mangeheta ya'ami ba danö Miserayi fa'abölönia andrö, si tenga side-ide ba tangania andrö, si no mu'oro'ö, da'ö mi'angaröfi li, ba khönia mibe'e zumange!
37 Ba lala andrö, awö huku, ba oroisa ba amakhoita andrö, nifakhoinia khömi, ba mitöngöni, ena'ö lö mamalö-malö wolo'ömi, ba böi mifosumange Lowalangi bö'ö.
38 Ba böi olifu ami wawu'usa li andrö, me fawu'u li ndra'o khömi, ba böi mifusumange Lowalangi bö'ö!
39 Yehowa, Lowalangimi, mifosumange, ba i'efa'ö dania ami, ba danga nemalimi, fefu.
40 Ba lö lafondrondrongo, lö laböhöli huku föna khöra.
41 Ba tobali lafosumange Yehowa soi niha andrö, ba labe'e-be'e göi gö nadu. Ba onora andrö ba ma'uwura, ba la'o'ö nilau ndra namara mege, irugi ma'ökhö andre.

Faza 18

Fa'atulö Hisikia andrö 

I. 1 Me no alua mendrua fakhe razo Hosea andrö, ono Ela, razo Ndraono Gizeraeli, tobali razo mado Yuda Hisikia, ono Gahasi.
2 Dua wulu a lima fakhe ia, me tobali razo ia, ba 29 fakhe dania razo ia ba Yeruzalema. Ba töi ninania, ba Abiya, ono Zakharia.
3 Ba somasi Yehowa, ilau i'o'ö sibai wolau duania Dawido.
4 Ya'ia zangeheta naha wame'e sumange ba hili-hili andrö, irasa harefa andrö, i'obö Gasera ba ifufu wamaedo gulö töla andrö, nifazökhi Moze; irege da'ö sa, ba latunutunu khönia gumöyö Iraono Gizeraeli; Nehusa döinia khöra.
5 Khö Lowalangi Ndraono Gizeraeli idöna-döna wangorifi Hisikia, tobali lö si falaŵalaŵa khönia, furinia, ba razo mado Yuda andrö fefu, ba he fönania mege.
6 Yehowa i'olembai, lö iböhöli wolo'ö khönia, i'o'ö goroisa Yehowa, niŵa'önia khö Moze mege.
7 Ba lö mamalö-malö wanolo Yehowa ya'ia; fefu hadia ia nilaunia, ba mofozu. Ba ifabali ia khö razo Asiria, iheta ia barö mbawania.
8 Itimba Ndrawa Wilisiti, irugi Gasa, ba ifufu danöra, i'otarai malige zanaro andrö, irugi ba mbanua saro.

 Lasuwö zi 10 tua ba la'oloi'ö 

II. 9 Ba me no alua medölu fakhe razo Hisikia — no alua meönö fakhe Hosea andrö, ono Ela, razo Ndraono Gizeraeli — ba so moroi si tou Zalamanasa, razo Asiria, ba wanuwö Samaria, ba ifa'u'u mbanua.
10 Ba medölu fakhe, ba atu'a ia ba mbanua; me no alua melima fakhe Hisikia — ya'ia me no alua meŵalu fakhe Hosea, razo Ndraono Gizeraeli — atu'a ira ba Zamaria.
11 Ba i'oloi'ö ba danö Asiria Ndraono Gizeraeli razo Asiria, ba ba Hala ba ba mbewe Habora, idanö ba Gozana, ifataro ira, ba ba mbanua Ndrawa Media andrö,
12 me no lö ni'o'öra oroisa Lowalangira Yehowa, me no lasawö wawu'usa li andrö khönia — hadia ia fefu ni'oroi'ö genoni Yehowa andrö, Moze. Ya'ira, ba lö nifondrondrongora ba lö ni'o'öra.

 Isuwö mado Yuda Saneribi; ifa'u'u Yeruzalema 

III. 13 Ba me no alua meweledölu fakhe razo Hisikia, ba so moroi si yaŵa Zaneribi, ba wanuwö banua saro ba mado Yuda, fefu, ba atu'a ia.
14 Ba ifatenge zinenge Hisikia khö razo Asiria, ba Lakhisi, imane khönia: No molalö ndra'o; fuli'ö, böhölido; hadia, nibe'eu ömögu, ba utörö. Ba ifo'ömö Hisikia, razo mado Yuda, razo Asiria, 66.000 balaki wirö ba 119.115 balaki gana'a.
15 Ba ahori ibe'e Hisikia gana'a andrö, si so ba gosali Yehowa, awö zi so ba mbate'e girö-girö ba gödo razo.
16 Ba me luo da'ö, ba ibo'a Hisikia, razo mado Yuda, gana'a ba lagö mbawandruhö gosali ba ba daru nahe nifo'ulinia ana'a, ba ibe'e khö razo Asiria.
17 Ba ifatenge Daratano ba Rabisari ba Rabisake razo Asiria, khö razo Hisikia ba Yeruzalema la'otarai Lakhisi, ato sibai la'ohe sabölö. So ira moroi si tou ba larugi Yeruzalema, ba la'iagö ba ngai hele, si oroi mbaŵa tanö yaŵa andrö, ba zinga lala ba naha wolokhoi nukha.
18 Ba lasofu razo. Ba möi baero khöra Geliaki, ono Hilikia, mandru ba gödo, ba Sebena, durutuli, ba Yoa, ono Gasafi, za'asa sebua.
19 Ba imane khöra Rabisake: Mimane khö razo, Hisikia: Da'ö niŵa'ö razo sebua andrö, razo Asiria: He moroi khöu wa'abe'e dödö andrö?
20 Hadia, öwai ha li zoguna, ba wamaigi lala dödö ba fa'abölö ba wanuwö? Ha niha atö dötönaföu, wa no fabali ndra'ugö khögu?
21 Hiza, Dawa Miserayi we'e-we'e dödöu, si'o sukhu andrö, si no tefatö; dozi ha niha zi ani'o ya'ia, ba mesokho danga, atöla tambai. Si manö Wara'o andrö, razo Miserayi, ba zame'e tötönaföra ya'ia, dozi.
22 Ba na mimane wanema ligu: Khö Lowalangima, Yehowa, manötöna ndra'aga! ba no ya'ia niheta Hisikia naha wame'e sumange ba hili-hili andrö, wanguma'ö ba mado Yuda ba ba mbanua Yeruzalema: Föna naha wame'e sumange andre, ba Yeruzalema, mangalulu ami!
23 Ba lau, ba milau fataru sokhö ya'o, razo Asiria: dua ngahönö ube'e khöu kudo, ba datafaigi, na ö'ila ö'asogö zi fakudo ba hulura.
24 He ha samösa kumandra fondrege side-ide, enoni zokhö ya'o, zolau khöu, ba he öwisa wanimba? Ba ödöna-döna ba Ndrawa Miserayi gureta, awö kudo?
25 Ba hadia, lö nitehe Yehowa wa'asogu moroi si yaŵa, ba wanudugö banua da'e? No Yehowa zanguma'ö khögu: Ae ba danöra andrö, ba fufu ia!

 Fayaŵasa zinenge Zaneribi andrö 

IV. 26 Ba lamane khö Rabisake ira Eliaki, ono Hilikia, Sebena Yoa: Li Ndrawa Garamo lau ba genonimö, ma'ila sa; böi lau khöma li Heberaio, me lafondrondrongo sato, si so ba göli.
27 Ba imane khöra Rabisake: Hadia, khö zokhö ya'ugö, ba ma khöu ifatenge ndra'o sokhö ya'o, ba wamarongogö da'ö, ba tenga ba zato, si so ba göli, ena'ö faoma mi'a daimi ba mibadu giömi?
28 Ba iagö da'ö Rabisake, ba mu'ao, ebua linia, li Heberaio ilau, humede ia, imane: Mifondrondrongo li razo andrö, li razo Asiria!
29 Imane razo sebua andrö: Böi mibe'e nifowöhö Hisikia ami, tebai sa i'efa'ö ami ba dangagu.
30 Ba böi mifondrondrongo khö Hisikia, na ituturu we'e-we'e dödömi Yehowa, na imane: Lö zi lö i'orifi ita Yehowa, ba lö tebe'e ba danga razo Asiria mbanua da'e.
31 Böi mifondrondrongo khö Hisikia! Imane sa razo Asiria: Data'atulö'ö ita, milulu ami khögu, ba i'a mbua nagu khönia zamösana ba bua marafala, ba ibadu nidanö ba mba'a khönia,
32 irege sodo, ba wangai ya'ami, ba wolohe ba danö si fagölö-gölö ba danömi, tanö si fahöna böra ba ösi mbua nagu, balazo, ba kabu nagu ba töla mbua zai ba ŵe ŵani, ena'ö auri ami, böi mate. Andrö böi mifondrondrongo khö Hisikia! Me ifowöhö ami, na imane: Yehowa zangorifi ya'ita!
33 He wisa ba Lowalangi niha baero andrö; hadia, no i'efa'ö ba danga razo Asiria danönia zamösana?
34 Heza so Lowalangi mbanua Hamata, ba he Lowalangi mbanua Garafada? Ba heza so Lowalangi ba Zefarawa'i ba ba Hena ba ba Giwa? Ba heza so Lowalangi ba danö Zamaria, ba wangefa'ö ba dangagu Samaria mena'ö?
35 Heza so ba Lowalangi ba danö misa, fefu, zi no mangefa'ö ba dangagu tanöra, wa i'efa'ö ena'ö ba dangagu Yeruzalema Yehowa?
36 Ba lö'ö sa'ae hede-hedera, lö latema linia; me no da'ö goroisa razo: Böi mitema linia!
37 Ba so Geliaki, ono Hilikia, mandru ba gödo ba Sebena, durutuli, ba Yoa, ono Gasafi, sa'asa sebua, möi ira khö Hisikia, no lasika nukhara, ba latunö khönia niŵa'ö Rabisake andrö.

Faza 19

Irara dödö Hisikia Yesaya sama'ele'ö 

I. 1 Ba me irongo da'ö no mege Hisikia, ba isika nukhania ba i'obaru mbaru bu, ba möi ia ba gosali Yehowa.
2 Ba Eliaki, ono Hilikia, mandru ba gödo, ba Sebena, durutuli ba satua gere, ba ifatenge khö Yesaya, ono Gamosi, baru bu göi mbarura.
3 Ba lamane khö Yesaya: Da'ö niŵa'ö Hisikia: Baŵa wa'atosasa ma'ökhö, baŵa wotu, ba baŵa wanibo; hatö sa fa'aböla nono, ba no ambö fa'abölö, ba wadono.
4 Ma atö irongo Lowalangimö, Yehowa, wehede Rabisake andrö fefu, fehede Rabisake nifatenge zokhö ya'ia, razo Asiria, ba wango'aya Lowalangi sauri. Ba yamu'otu'ö sa'ae ira Lowalangimö, Yehowa, ba wehede andrö, nirongonia. Ba ya'ugö, ba angandrö, salahi zi tosai andrö, si lö ahori na.
5 Ba me larugi Yesaya sinenge razo Hisikia,
6 ba imane khöra Yesaya: Mimane khö zokhö ya'ami: Da'ö niŵa'ö Yehowa: Böi ata'ufi wehede andrö, nirongou, fango'aya genoni razo Asiria ya'odo.
7 Hiza, ube'e khönia geheha, ena'ö irongo dania duria, ba ena'ö ifuli ia ba danönia, ba ba danönia dania ube'e nibunu si'öli ia.

 Sura fameta'u, nifaohe'ö Zaneribi Fangandrö Hisikia 

II. 8 Ba ifuli ia Rabisake, ba no sanuwö Libena razo Asiria, fönanania; noa sa irongo, wa no iheta ia ba Lakhisi.
9 Ba me irongo Saneribi duria Dirihaka, razo Gaitiofia, me lamane khönia: "So ia moroi sa, möi fasuwö khöu," ba ifuli ifatenge zinenge khö Hisikia, imane:
10 Mimane khö Hisikia, razo mado Yuda: Böi be'e nifowöhö ndra'ugö, nifowöhö Lowalangimö andrö, nidöna-dönamö fangorifi, wanguma'ö tödöu: Lö'ö sa tebe'e ba danga razo Asiria Yeruzalema!
11 Hiza, no örongo, he lawisa razo Asiria ba danö zotanö misa fefu, me no lafakiko, ba hadia, ba saefa ndra'ugö?
12 He wisa Lowalangi soi niha andrö, nihori ndra amagu tuagu, hadia, no la'orifi? — Gozana andrö ba Harana ba Resefi ba he mado Gedena andrö, ba Delasara.
13 Heza so razo Hamata ba razo Garafada; ba heza so razo mbanua Zefarawa'i, ba razo Hena ba razo Giwa?
14 Ba me no itema Hisikia zura andrö, ba danga zinenge, ba me no ibaso, ba möi ia miyaŵa ba gosali Yehowa ba ibologö zura andrö föna Yehowa.
15 Ba mangandrö Hisikia föna Yehowa, imane: "He Yehowa, Lowalangi Ndraono Gizeraeli, sidadao yaŵa Kerubi; ha ya'ugö Lowalangi ba gamatöröŵa niha ba guli danö, fefu; ya'ugö zamazökhi banua si yaŵa, awö danö.
16 Be'e mbörö dalingau, ya'ugö Yehowa, ba fondrondrongo; fehaga'ö, ya'ugö Yehowa, ba faigi! Fondrondrongo niŵa'ö Zaneribi andrö, nifa'ema zinengenia, ba wanandraŵaisi Lowalangi sauri.
17 Si ndruhu, ya'ugö Yehowa, noa sa lafufu niha baero, fabaya tanöra, razo Asiria andrö,
18 ba no latunu Lowalangira [adu]. Me no tenga si ndruhu Lowalangi da'ö, ha nifazökhi danga niha, eu ba kara, ba andrö la'ila lafufu.
19 Ba iya'e, ya'ugö Yehowa, Lowalangima, efa'ö ndra'aga ba dangania, ena'ö dozi banua niha ba guli danö aboto ba dödö, wa no ha ya'ugö Lowalangi, ya'ugö Yehowa!"

 Itema linia Lowalangi, nifa'ema Yesaya 

III. 20 Ba ifatenge khö Hisikia Yesaya, ono Gamosi, imane: Da'ö niŵa'ö Yehowa, Lowalangi Ndraono Gizeraeli: Hadia ni'andröu khögu, ba khö Zaneribi andrö, razo Asiria, ba no urongo.
21 Da'ö daroma li, niŵa'ö Yehowa, ba khönia andrö: "Ono alawe andrö, Siona, ba si lö ba dödönia ndra'ugö, i'o'aya'ö, ifalikhö ia moroi furiu ono alawe andrö, Yeruzalema.
22 Ha niha ni'o'ayamö, ha niha nitandraŵaisiu, ba ha niha nihede-hede'ömö, ba ha khö fayaŵa höröu? No khö ni'amoni'ö Ndraono Gizeraeli andrö.
23 No ötandraŵaisi Zo'aya, nifa'ema zinengemö andrö, no ömane: No möido yaŵa ba zuzu hili, balazi wa'oya gureta khögu, ba wondrege hili Libano urugi; no u'obö zebua geresi ba khönia, awö zenobari nitutuyu, ose ba wondregenia no urugi, ba dalu kabu khönia.
24 No ukharu mba'a ba no ubadu nidanö bö'ö, ba no u'ogo'öisi nungo nidanö ba danö Miserayi fefu lalu'a kahegu!
25 Hadia, lö nirongou? I'otarai föna sa'ae no u'asiwai, i'otarai götö föna sibai no uföfögö. Ba awena iada'e u'asogö, ena'ö ödudugö mbanua saro, ena'ö öbali'ö adudula, kara!
26 Ba ösi mbanua, ba si tobali tödö, ba wa'atebaira, ba aila, tobali hulö mbulu ndru'u ba danö, ba hulö mbulu gulegule, si mane du'u ba gero zagö, si mane sa'usö, na lö'ö na molai.
27 Femaosomö ba fedadaomö, ba oroma khögu, fofanömö ba fa'asomö, ba u'ila, ba he na fabötu ndra'ugö khögu!
28 Ba me no si fabötu khögu ndra'ugö, ba me no irugi dögi dalingagu fayaŵasamö, ba ufesu nikhumö ba ube'e ba mbawau zi'öli, ba u'ohe mangawuli ndra'ugö, ufatörö'ö ba lalamö mege, me awena so'ö!"
29 Ba da'ö dania dandra khöu: Ba ndröfi da'e, ba bua zauri manö [lö mutaru] gömi, ba ba ndröfia dania, ba nalöŵa, ba ba ndröfi aefa da'ö, ba manaru ami ba mamasi, ba mifazökhi kabu nagu ba mi'a mbua.
30 Ba ha niha zoloi mege, mado Yuda, si tosai, ba ifuli moŵa'a ba danö ba mowua hogu.
31 Ba Yeruzalema sa la'otarai si tosai ba ba hili Ziona la'otarai soloi mege; fa'aukhu dödö Yehowa ngahönö zolau da'ö!
32 Andrö wa imane Yehowa, ba khö razo Asiria andrö: Lö atu'a ia ba mbanua, ba tebai ibe'e göna yomo nono wana khönia, ba lö tola i'ohe mbaluse, ba wanuwö ya'ami, ba he fogo'o fari khömi.
33 Lalania mege, me awena so ia, itörö ba wangawuli, ba lö tola atu'a ia ba mbanua da'e, iŵa'ö Yehowa.
34 Ufoba'a-ba'a mbanua andre, ba wangefa'ö ya'ia, börö ndra'o ba börö na ge nonigu Dawido.

 Ibunu Ndrawa Asiria mala'ika Yehowa. Labunu Zaneribi Iraononia 

IV. 35 Ba ba zi bongi andrö, ba so mala'ika Yehowa, ba 185.000 ibunu niha ba golombaseŵa Ndrawa Asiria. Ba me maoso nawöra, si hulö wongi, ba hiza, ba boto zi mate manö tou da'ö fefu.
36 Ba maoso Zaneribi, mofanö ia, ifuli ia ba Niniwe ba ba da'ö i'iagö sa'ae.
37 Ba samuza ma'ökhö, me mangandrö ia ba gosali Lowalanginia Nisirokho, ba labunu ia iraononia Aderamelekhi ba Sareseri. Ba moloi ira, lasaŵa danö Ararafa, ba fangalinia razo, ba ononia Asarahado.

Faza 20

Fokhö Hisikia, nifadöhö Yesaya 

I. 1 Ba me luo da'ö, ba mofökhö Hisikia, fökhö ba wa'amate. Ba möi khönia Yesaya sama'ele'ö, ono Gamosi, imane khönia: Da'ö niŵa'ö Yehowa: Oroi'ö hadia ia niŵa'öu, si mate sa'ae ndra'ugö, lö döhö wökhöu.
2 Ba ibali'ö ia, i'otahögö mbagolö, mangandrö ia khö Yehowa,
3 imane: "He Yehowa, törö tödöu, wa no utörö lala nifakhoimö, lö si faröi ndra'o, lö si dua-dua dödögu, ba no ulau zomasi ndra'ugö!" Ba mege-ege sibai Hisikia.
4 Ba ha ba golayama ba dalu na irugi Yesaya, ba humede khönia Yehowa,
5 imane: Fuli'o, ba ömane khö Hisikia, razo mbanuagu andrö: Da'ö niŵa'ö Yehowa, Lowalangi duau Dawido: No urongo wangandrömö andrö, ba taŵa höröu, ba no u'ila. Ba da'ufadöhö wökhöu; dua wongi tö, ba möi'ö miyaŵa ba gosali Yehowa.
6 Ba mewelelima fakhe udou'ö wa'anau nosou, ba baero ö na, ba u'efa'ö ndra'ugö ba banua andre ba danga razo Asiria, ba utimba zi lö sökhi ba mbanua andre, börö ndra'o ba börö na genonigu Dawido.
7 Ba imane Hisikia khö Yesaya: Hadia dandra, wa abe'e ndra'o, ibe'e Yehowa, fa hatö dua wongi, ba möi ndra'o miyaŵa ba gosali Yehowa?
8 Ba imane Yesaya: Da'ö dandra khöu, nibe'e Yehowa, wa ifalua nifabu'unia: Hadia zomasi'ö, na fulu bosi idou'ö ia föna lumö andrö, ba ma fulu bosi iwuwu ia?
9 Ba imane Hisikia: Aoha na fulu bosi idou'ö ia föna lumö andrö, böi da'ö; omasido na fulu bosi iwuwu ia.
10 Ba mangandrö Yesaya khö Yehowa, ba fulu bosi ifuli ia furi lumö andrö, ba dandra luo andrö khö Gahasi, si no numalö ia mitou, ibe'e Yehowa.
11 Ba imane Yesaya: Da dalu-dalu nifalemba, bua ara. Ba lahalö ba labe'e ba waosa andrö, ba abe'e Hisikia.

 Sinenge razo Mbabeli, si möi khö Hisikia. Itegu wayaŵasa Hisikia Yesaya 

II. 12 Ba me luo da'ö, ba ifa'ohe'ö zura ba buala khö Hisikia Merodakhi Balada, ono Mbalada, razo Mbabeli; me no irongo, wa no mofökhö Hisikia, awö wa no ifuli abe'e.
13 Ba omuso dödö Hisikia ira andrö, ba i'oroma'ö khöra nomo girö-girö andrö khönia ma'asambua, awö wirö, awö gana'a, awö wamasa gö, awö wanikha sebua böli, ba omo wangöna andrö khönia, ma'asambua, awö zi so ba naha girö-girö khönia, fefu. Lö hadia ia zi lö i'oroma'ö Hisikia khöra, ba gödonia ba ba gamatöröŵania fefu.
14 Ba möi khö razo Hisikia Yesaya sama'ele'ö, imane khönia: Hadia niŵa'ö niha andrö ba heza moroi ira, we'amöi khöu? Imane Hisikia: La'otarai danö saröu, ba Mbabeli moroi ira.
15 Ba imane: Hadia ni'ilara ba gödomö? Ba imane Hisikia: No ahori la'ila zi so ba gödo khögu; Lö hadia ia ba naha girö-girö khögu, zi lö u'oroma'ö khöra mege.
16 Ba imane Yesaya khö Hisikia: Fondrondrongo niŵa'ö Yehowa:
17 Hiza, irugi baŵa dania, ba te'ohe ba Mbabeli fefu hadia ia zi so ba gödo khöu, fefu hadia ia nihöna ndra amau, awö ndra tuau; ma'ifu lö lasaigö dania, iŵa'ö Yehowa.
18 Ba onou andrö, nga'ötöu, ba lahalö ösa, ba wame'e mandru ya'ira ba gödo razo Mbabeli.
19 Ba imane Hisikia khö Yesaya: Li Yehowa andrö, nifa'emamö, ba no li si sökhi! Imane sa dödönia: Ba götögu andre, ba fa'ohahau dödö sa atö, ba lö hadia ia wamakao!

 Fa'amate Hisikia 

III. 20 Ba hadia na ena'ö nidunö-dunö ba khö Hisikia andrö, ba fa'abölönia fefu, ba famazökhinia baŵa nidanö andrö, awö hele, wamatörö miyomo idanö, ba no mutanö ba zura hikaya razo mado Yuda.
21 Ba mate Hisikia, itörö lala ndra amania, ba fangalinia razo, ba ononia Manase.

Faza 21

Razo Manase; i'erogö Lowalangi 

I. 1 Mewelendrua fakhe wa'ebua Manase, me tobali razo ia, ba 55 fakhe razo ia ba Yeruzalema. Ba töi ninania, ba Hefisiba.
2 Ba si fatuwu khö Yehowa ilau, i'ohia'ö zogoro ita andrö ba niha baero andrö, nitimba Yehowa mege, föna Ndraono Gizeraeli.
3 Ba ifuli i'a'azökhi hili-hili andrö, nidudugö namania Hisikia; ifa'anö naha wame'e sumange khö Mba'ali ba ifazökhi Gasera, nifolau Gahabi, razo Ndraono Gizeraeli, ba mangalulu ia ba ngahönö ba mbanua si yaŵa [luo ba döfi] ba ifosumange da'ö.
4 Ba ifa'anö naha wame'e sumange ba gosali Yehowa, ba niŵa'ö Yehowa: Yeruzalema andrö, ba ubali'ö nahia döigu.
5 Ba he ba golayama gosali Yehowa si dua görö, ba ifa'anö naha wame'e sumange ba ngahönö ba mbanua yaŵa.
6 Ifatörö ba galitö nononia matua, ilau wakelemusa ba faetasa ba ifataro zogaoni hekhu ba sangombakha eluaha dandratandra hadia ia; oya ngawalö ilau si fatuwu khö Yehowa, wangandrö fönunia.
7 Ba famaedo Gasera andrö, nifazökhinia, ba ba gosali ibe'e, ba gosali niŵa'ö Yehowa khö Dawido ba khö nononia Selomo: Osali andre, awö Yeruzalema andre, nituyugu ba mado ndraono Gizeraeli fefu, ba ubali'ö nahia döigu, irugi zi lö aetu.
8 Ba lö'ö sa'ae ube'e abeta ba danöra Ndraono Gizeraeli, ba danö nibe'egu khö ndra tuara; ba ha na ibe'e dödöra, la'o'ö sibai niŵa'ögu khöra ba ma'ifu lö lasawö goroisa andrö, nifa'ema genonigu Moze khöra.
9 Ba lö'ö sa la'o'ö, ba ifowöhö ira Manase, ba wolau si lö sökhi, si tedou moroi ba nilau niha baero andrö, nihori Yehowa mege, föna Ndraono Gizeraeli.

 Ifeta'u ia Lowalangi. Fa'amate Manase 

II. 10 Ba humede Yehowa, nifa'ema genoninia andrö, sama'ele'ö, imane:
11 Me no ilau zogoro ita andrö Manase, si tedou na, moroi ba nilau Ndraono Gamori andrö fönania, fefu, ba me no ifowöhö göi mado Yuda ba wamazökhi horö, ba nadu andrö khönia,
12 andrö wa imane Yehowa, Lowalangi Ndraono Gizeraeli: Famakiko ufatörö ba Yeruzalema ba ba mado Yuda, ena'ö ma'adombua tokea dögi dalinga zamondrongo, fefu.
13 Ufatörö ba Yeruzalema zinali fanua, si mane ba Zamaria mege, ba faliera ufake, si mane ba zi sawu ndra Ahabi, ba u'osi Yeruzalema, nifolosi mako, nifalögu, na no mu'osi.
14 Ba si tosai tana khögu, ba utibo'ö, ube'e ba danga nemalira, ena'ö la'oloi'ö ira emalira fefu, ba ena'ö ahulua nemalira ira,
15 börö me no lalau zi fatuwu khögu ba me no si lö aetu wangandröra fönugu, i'otarai luo me aheta ndra tuara ba danö Miserayi, irugi ma'ökhö andre.
16 Ba ato göi ifabunu'ö Manase si lö horö, irege anönö Yeruzalema do da'ö ibe'e, baero horönia andrö famowöhö mado Yuda, ba wolau si fatuwu khö Yehowa.
17 Ba hadia na ena'ö nidunö-dunö ba khö Manase andrö, ba hadia ia fefu nilaunia, ba horönia andrö nifazökhinia, ba noa sa mutanö ba zura hikaya razo mado Yuda.
18 Ba mate Manase, itörö lala ndra amania, ba ba lewatönia ba kabu Usa lako'o ia. Ba fangalinia razo, ba ononia Amoni.

 Razo Gamoni, same'e-me'e adu 

III. 19 Dua wulu a rua fakhe Gamoni, me tobali razo ia, ba ha mendrua fakhe razo ia ba Yeruzalema. Ba töi ninania, ba Mesulemeta, ono Harusi, banua Yotiba.
20 Ba si fatuwu khö Yehowa ilau,
21 nifolau namania Manase, itörö sibai lala nitörö namania mege, ifosumange nadu andrö nifosumange namania, ba da'ö mangalulu ia, ba i'erogö Yehowa,
22 Lowalangi ndra tuania, ba lö itörö lala andrö khö Yehowa.
23 Ba mamagölö genoni Gamoni, ba wamunu ya'ia, ba labunu razora andrö, ba gödonia.
24 Ba maoso niha ba danö, ba lahori zi no mamagölö mege, ba wamunu razo, Amoni; ba ononia Yosia labali'ö razo, fangalinia, niha ba danö.
25 Ba hadia na ena'ö nidunö-dunö, ba khö Gamoni andrö, ba hadia ia fefu nilaunia, ba noa sa mutanö ba zura hikaya razo mado Yuda.
26 Ba ba lewatö namania, ba kabu Usa, lako'o ia; ba fangalinia razo, ba ononia Yosia.

Faza 22

Ihaogö gosali Yehowa Yosia 

I. 1 Ha meŵalu fakhe wa'ebua Yosia, me tobali razo ia, ba 31 fakhe razo ia ba Yeruzalema. Ba töi ninania ba Yedida, ono Gadaya, banua Mbosikata.
2 Ba somasi Yehowa ilau, itörö sibai lala duania Dawido, lö ihole'ö ia, he ba gambölö, ba he ba gabera.
3 Ba me no alua mewelewitu fakhe razo Yosia, me baŵa si ŵalu, ba ifatenge ba gosali Yehowa durutulinia Safano, ono Gasalia ono Mesula, imane khönia:
4 Ae miyaŵa khö gere sebua, Hilikia, ba irö'ö gefe andrö ni'ohe ba gosali Yehowa, ni'ozaragö zanaro ba mbawandruhö, ba niha sato,
5 ena'ö labe'e ba mandru duka andrö, nifataro ba gosali Yehowa, ba wame'e ba zohalöŵö andrö ba gosali Yehowa, ba wanga'azökhi si no adudu ba gosali.
6 Ba duka geu ba ba zama'anö ba ba duka gara, ba he ba wowöli eu, awö gara nitoto, ba wangehao osali;
7 ba böi fa'era khöra ba gana'a andrö, nibe'e ba dangara; noa sa si faduhu dödöda ira.

 Lasöndra zura goroisa. Ifatenge zinenge Yosia, khö zama'ele'ö ira alawe andrö, Huleda 

II. 8 Ba imane Hilikia, ere sebua, khö Zafano durutuli: No usöndra zura goroisa, ba gosali. Ba ibe'e ba danga Zafano zura andrö Hilikia, ba ibaso.
9 Aefa da'ö, ba möi khö razo Zafano durutuli, i'ombakha'ö khönia, imane: No lafohani gana'a andrö, si so ba gosali, enoniu ba no labe'e ba mandru duka andrö, nifataro ba gosali.
10 Ba imane na göi Safano durutuli khö razo: No ibe'e khögu zura Hilikia ere. Ba ibaso khö razo zura andrö.
11 Ba me irongo razo niŵa'ö ba zura goroisa andrö, ba isika nukhania.
12 Ba humede razo khö ndra Hilikia ere, Ahika, ono Zafano, Akhiboro, ono Mikhaya, Safano durutuli ba Asaya, fazuri razo,
13 imane: Mi'ae misofu khö Yehowa, hadia niŵa'önia khögu ba ba niha sato, ba mado Yuda fefu, ba zura andrö nisöndra; noa sa ebua wönu Yehowa, si no tesao khöda, me no lö ni'o'ö ndra tuada taroma li ba zura andrö, ba wolo'ö sibai ena'ö nitanö bakha.
14 Ba Hilikia ere ba Ahika ba Akhiboro ba Safano ba Asaya, ba möi khö Huleda andrö, sama'ele'ö ira alawe, fo'omo Zalumi andrö, sanaro nukha, ono Dikiwa ono Haraha: ba Yeruzalema so nomora, ba mbalö mbanua tanö tou; ba fahuhuo ira khönia.

 I'ombakha'ö Huleda, ifatörö khöra huku dania Lowalangi, ba ihakhösi tödö Yosia 

III. 15 Ba imane khöra: Da'ö niŵa'ö Yehowa, Lowalangi Ndraono Gizeraeli: Mimane ba niha andrö, samatenge ya'ami khögu:
16 Da'ö niŵa'ö Yehowa: Si ndruhu, famakiko ufatörö ba mbanua andre ba ba nösinia, fameta'u andrö fefu, si so ba zura andrö nibaso razo mado Yuda;
17 börö me no la'erogö ndra'odo, ba me no latunu gumöyö ba Lowalangi bö'ö, wangandrö fönugu, ba nifazökhi dangara andrö fefu, ba tesau sa mbakhu-bakhu dödögu ba mbanua andre, ba lö fangalö.
18 Ba khö razo mado Yuda andrö, samatenge ya'ami, ba wanofu khö Yehowa, ba mimane: Imane Yehowa, Lowalangi Ndraono Gizeraeli, ba niŵa'önia no mege, nirongou:
19 Me no ombuyu dödöu ba me no ö'ide-ide'ö ndra'ugö föna Yehowa, me örongo hadia niŵa'ögu, nifatörögu ba mbanua andre ba ba nösinia, wa ni'elifi dania ira ba börö wehokha mbu, ba me no ötika nukhamö ba me no me'e'ö fönagu, ba no ufondrondrongo göi, iŵa'ö Yehowa.
20 Ba u'orudugö sa'ae ndra'ugö khö ndra amau ba khö ndra tuau, ena'ö la'ohe ba lewatömö ndra'ugö, lö hadia ia, ba ena'ö lö i'ila höröu wamakiko andrö fefu, nifatörögu dania ba mbanua andre. Ba lafa'ema khö razo.

Faza 23

Fawu'u li Yosia ba niha sato, föna Yehowa 

I. 1 Ba ifatenge zinenge razo ba la'owuloi khönia zatua mado Yuda ba satua mbanua Yeruzalema.
2 Ba möi miyaŵa ba gosali Yehowa razo, awö ndramatua mado Yuda ba banua Yeruzalema fefu, awö gere, awö zama'ele'ö, awö niha sato fefu, he iraono, ba he satua, ba ibaso khöra daroma li ba zura wawu'usa li andrö [oroisa andrö], ifarongogö khöra, ba zura andrö, nisöndra ba gosali Yehowa.
3 Ba i'iagö mbörö daru nahe andrö razo, ba fawu'u li ira föna Yehowa, ba wolo'ö khö Yehowa ba ba wanöngöni oroisania, awö wamaduhu'önia andrö, awö nifakhoinia, folo'ö soroi si'aikö ba dödö ba ba gera-erara, fefu, ena'ö itörö daroma li ba wawu'usa li andrö, si so ba zura andrö. Ba dozi niha, ba latehe wawu'usa li andrö.

 Ifahori'ö nadu 

II. 4 Ba ibe'e li razo khö Hilikia ere sebua ba ba gere fanete da'ö ba ba zanaro ba mbawandruhö, ba wangeheta ba gosali Yehowa fefu wakake andrö, nifazökhi ba khö Mba'ali ba ba khö Gasera ba ba ngahönö ba mbanua yaŵa. Ba ifatunu'ö ba gahe Yeruzalema, ba nitunu bötua, ba mbewe Gendrona, ba awunia, ba i'ohe ba Mbetieli.
5 Ba i'efa'ö göi gere ba nadu andrö, nifataro razo mado Yuda mege, sanunununu kumöyö ba hili-hili andrö, ba mbanua Ndraono Yuda misa ba ba zi tefasui Yeruzalema, fabaya sanunununu kumöyö khö Mba'ali ba ba luo ba ba mbaŵa ba ba ndröfi, ba ngahönö andrö, ba mbanua yaŵa fefu.
6 Ba Asera andrö, ba ifaheta'ö ba gosali Yehowa, ifa'ohe'ö baero Yeruzalema, ba ndraso Gendrona, ba itunu ba mbewe Gendrona, ba ihama, ba hamahamania andrö, ba ifazawili ba dete lewatö niha si numana.
7 Ba idudugö göi nahia zohorö-horö andrö, ba zinga gosali Yehowa, ba nisoso-soso ndra'alawe oloso nose Gasera.
8 Ba ifakaoni'ö gere andrö, fefu, ba mbanua Ndraono Yuda misa ba ita'unöi hili-hili andrö, ba nitunutunu gere kumöyö mege, i'otarai Geba, numalö ba Mbereseba. Ba idudugö na naha wamaedo nambi si matua andrö, ba hili-hili andrö, ba zinga mbawa göli khö Yosua, kumandra mbanua, kabera na tatörö mbawa göli, we'amöi miyomo.
9 Ba ere ba hili-hili andrö, ba lö tola möi yaŵa ba zinga naha wame'e sumange khö Yehowa, ba Yeruzalema; ba la'aga'aga sa roti si lö mu'aisöni, awö dalifusöra andrö.
10 Ba ita'unöi göi naha zogoro ita andrö, ba ndraso ba Ndraono Hinomo, fa böi sa'ae ifatörö ba galitö nononia matua, ba ma ononia alawe, sumange Molokho andrö, niha, ha niha ia.
11 Ba iheta kudo andrö, nibe'e razo mado Yuda sumange luo, ba zinga mbawandruhö gosali Yehowa, tanö ba mbate'e Netano-Melekhi mandru andrö, ba zahesahe; ba kureta ba luo andrö, ba itunu.
12 Ba he naha wame'e sumange andrö, ba mbate'e Gahasi, ba zi sagötö, nilau razo mado Yuda, ba he naha wame'e sumange, nifa'anö Manase, ba golayama gosali Yehowa, si dua görö, ba idudugö razo, iheta ba da'ö, ba adudulania, ba itibo'ö ba ndraso Gendrona.
13 Ba he hili-hili andrö, tanö ba gatumbukha, na ta'otarai Yeruzalema, ba tanö miraya, na ta'otarai hili wanikha, nifazökhi Zelomo, razo Ndraono Gizeraeli, naha Astarte andrö, adu mbanua Zidona, sogoro ita, awö naha zogoro ita andrö ba Ndraono Moabi, Kamosi, ba awö naha zi hokha mbuda andrö, ba Ndraono Gamoni, Milikomo andrö, ba ifata'unöi'o razo.
14 Ba irasa harefa andrö ba i'eŵa Gasera, ba ifo'ösi töla niha nahara andrö.
15 Ba he naha wame'e sumange andrö, ba Mbetieli, hili-hili andrö, nifazökhi Yerobeamo, ono Nebati, samowöhö Iraono Gizeraeli ba horö, — naha wame'e sumange andrö, fabaya hili-hili, idudugö Yosia; itunu hili-hili andrö, ifufu, ba he Asera andrö, ba itunu.

 Naha wame'e sumange andrö, ba Mbetieli Lalau wasa 

III. 16 Ba ibali'ö ia furi Yosia, ba i'ila lewatö andrö, ba da'ö ba naerenaere hili, ba ifatenge, ifahalö'ö döla zi mate andrö ba lewatö, ba itunu ba naha wame'e sumange andrö, ita'unöi naha andrö, dali niŵa'ö Yehowa, nifa'ema genoni Lowalangi no, sangombakha da'ö.
17 Ba imane: Hadia dandra lewatö andrö, ni'ilagu ba da'ö? Ba lamane khönia banua da'ö: Da'ö lewatö genoni Lowalangi no, si otarai mado Yuda, sangombakha da'e, nilaumö andre, nitandrösaigö ba naha wame'e sumange ba Mbetieli.
18 Ba imane: Böi mibabaya! Böi yamufahisi dölania niha, ha niha ia! Ba lö lafufu dölania, ba he töla zama'ele'ö andrö no, banua Zamaria.
19 Ba iheta göi Yosia gosali ba hili-hili andrö, fefu, ba mbanua ba Zamaria misa, nilau razo Ndraono Gizeraeli, wangandrö fönu khö Yehowa; nilaunia ba Mbetieli no mege, ilau ba da'ö göi.
20 Ba ere ba hili-hili andrö ba da'ö, fefu, ba itaba ba naha wame'e sumange andrö, ba itunu yaŵa döla niha. Aefa da'ö, ba ifuli ia ba Yeruzalema.
21 Ba ibe'e li razo ba niha sato fefu, imane: Milau wasa khö Lowalangimi, Yehowa, dali nifakhoi ba zura wawu'usa li andre.
22 Me no lö mulau wasa si mane da'ö, i'otarai götö zanguhuku andrö, sanguhuku Iraono Gizeraeli, ba sagötö razo Ndraono Gizeraeli ba razo mado Yuda;
23 ha me no alua mewelewitu fakhe razo Yosia telau wasa andrö khö Yehowa, ba Yeruzalema.

 Ihori zi faeta, awö zi fakelemu Yosia, Fa'amate Yosia 

IV. 24 Ba ihori göi Yosia zogaoni bekhu ba sangombakha eluaha dandratandra hadia ia, awö mbihara, awö nadu bö'ö, ba hadia ia zogoro ita, fefu, soroma ba danö mado Yuda ba ba Yeruzalema, ena'ö itörö niŵa'ö ba goroisa andrö, ba zura andrö, nisöndra Hilikia ere, ba gosali Yehowa.
25 Ba no lö fönania razo si mane ya'ia, samuli ya'ia khö Yehowa, soroi si'aikö ba dödö ba ba gera-era ba ba wa'abölö, fefu, dali sibai goroisa andrö khö Moze; ba he furinia, ba lö mu'ila zi falaŵalaŵa khönia.
26 Ba lö'ö sa atö döhö mbakhu-bakhu dödö Yehowa ba fönunia ba mado Yuda, börö zi fatuwu khönia andrö fefu, fangandrö Manase fönunia.
27 Ba imane Yehowa: Mado Yuda andrö göi, ba uheta göi ba duduma hörögu, si mane fangehetagu Iraono Gizeraeli mege, ba utibo'ö mbanua andre, nituyugu mege, Yeruzalema andre, fabaya osali, nifabu'ugu mege, wa nahia döigu ia!
28 Ba hadia na ena'ö nidunö-dunö ba khö Yosia andrö, ba hadia ia fefu nilaunia, ba noa sa mutanö ba zura hikaya razo mado Yuda.
29 Ba götönia so moroi si tou Wara'o Nekho andrö, razo Miserayi, ba wanuwö razo Asiria ba Oifarati. Ba ifaondragö ia razo Yosia. Ba ibunu Yosia Fara'o, ba Megido, ha si'aikö i'ila ia.
30 Ba me no mate ia, ba laheta ia ba Megido enoninia, la'ohe ba Yeruzalema, ba lako'o ia ba lewatönia. Ba lahalö Yoahasi andrö, ono Yosia, niha ba danö, ba labayoini ia, labali'ö razo, fangali namania.

 Yoahasi ba Yoyaki, razo mado Yuda 

V. 31 Dua wulu a tölu fakhe Yoahasi, me tobali razo ia, ba ha tölu waŵa razo ia ba Yeruzalema. Ba töi ninania, ba Hamutala, ono Yeremia, banua Libena.
32 Ba si fatuwu khö Yehowa ilau, nifolau ndra tuania mege, fefu hadia ia.
33 Ba ifakuru'ö ia Fara'o Nekho, ba Ribila, ba danö Hamata, fa böi razo ia ba Yeruzalema, ba ikhau niha ba danö, 22.050 balaki wirö ba 39.750 balaki gana'a.
34 Ba ibali'ö razo Geliaki, ono Yosia, Fara'o Nekho, fangali namania Yosia, ba ifalalini döinia, Yoyaki ibe'e töinia. Ba Yoahasi andrö, ba i'ohe, ba irugi danö Miserayi Yoahasi, ba mate ia ba da'ö.
35 Ba firö andrö, ba ana'a, ba ibe'e khö Wara'o Yoyaki. Ifaigi ha wa'ebua gana'a zamösana ba danö, ba wame'e ana'a andrö niŵa'ö Wara'o: balazi wa'ebua gana'a zamösana, ba wa'nguma'ö firö andrö ba ana'a, ba niha ba danö, ba wame'e khö Wara'o Nekho.
36 Dua wulu a lima fakhe Yoyaki andrö, me tobali razo ia, ba mewelezara fakhe razo ia ba Yeruzalema. Ba töi ninania, ba Sebuda, ono Wedaya, banua Ruma.
37 Ba si fatuwu khö Yehowa ilau, nifolau ndra tuania, fefu hadia ia.

Faza 24

Razo Yoyaki ba Yoyakhi 

I. 1 Ba götö Yoyaki so moroi si yaŵa Nebukanesa, razo Mbabeli, ba möi barö mbawania Yoyaki, medölu fakhe,
2 ba aefa da'ö, ba ifuli iheta ia. Ba ifa'amöi khönia zanuwö Yehowa, Dawa Galedaia ba Dawa Garamo ba Iraono Moabi ba Iraono Gamoni; da'ö nifatenge Yehowa sanuwö mado Yuda, ba wamakiko ya'ira dali niŵa'ö Yehowa, nifa'ema genoninia, sama'ele'ö andrö.
3 Fönu Yehowa, wa ifatörö khöra da'ö, wangeheta ya'ira ba duduma hörönia, börö horö Manase andrö, dali nilaunia andrö, fefu;
4 ba do zi lö horö andrö, nibe'enia aduwa, wa no anönö Yeruzalema do zi lö horö ibe'e — da'ö zi lö edöna ibe'e aefa khönia Yehowa.
5 Ba hadia na ena'ö nidunö-dunö ba khö Yoyaki, ba hadia ia fefu nilaunia, ba noa sa mutanö ba zura hikaya razo mado Yuda.
6 Ba mate Yoyaki, itörö lala ndra amania, ba fangalinia razo, ba ononia Yoyakhi.
7 Ba lö'ö sa'ae möi miyaŵa razo Miserayi, lö'ö sa'ae iröi danönia, me no ibe'e barö mbawania razo Mbabeli danö ma'afefu, i'otarai nidanö Miserayi andrö, hadia zi so barö mbawa razo Miserayi mege, numalö ba mbewe Oifarati.
8 Meweŵalu fakhe Yoyakhi, me tobali razo ia, ba ha tölu waŵa razo ia ba Yeruzalema. Ba töi ninania, ba Nehusa, ono Gelenata, banua Yeruzalema.
9 Ba si fatuwu khö Yehowa ilau, nifolau namania, fefu hadia ia.

 Ibörötaigö i'oloi'ö ba Mbabeli mado Yuda Nebukanesa 

II. 10 Ba me luo da'ö, ba so moroi si yaŵa genoni Nebukanesa, ba wanuwö Yeruzalema, ba lafa'u'u mbanua.
11 Ba me ilau ba Yeruzalema Nebukanesa, razo Mbabeli, me no lafa'u'u enoninia andrö, ba möi baero Yoyakhi,
12 razo mado Yuda, i'ondrasi razo Mbabeli, ya'ia ba inania ba enoninia ba kumandra khönia ba mandru yomo khönia. Ba itaha ia razo Mbabeli, me no alua mewitu fakhe razo Nebukanesa.
13 Ba ihalö fefu girö-girö ba gosali Yehowa razo Mbabeli, awö girö-girö ba gödo razo, i'ohe, ba ahori ifufu gama-gama ana'a andrö, nifazökhi Zelomo, razo Ndraono Gizeraeli, ba gosali Yehowa, itörö nidaö'ö-daö'ö Yehowa mege.
14 Ba banua Yeruzalema ma'afefu ba kumandra fefu ba salaŵa, fefu, 10.000, ba i'oloi'ö, awö dozi ziambu, tuka zi'öli fefu; lö nisaigö, ha niha si numana, ba danö.
15 Ba i'ohe ba Mbabeli Yoyakhi razo Mbabeli; ba ina razo ba fo'omonia ba mandru yomo khönia ba salaŵa ba danö, ba ifara'u'ö ba i'oloi'ö ba Mbabeli, i'otarai Yeruzalema.
16 Ba dozi solohe baluse, 7.000, ba siambu ba tuka zi'öli, 1.000, oi solohe baluse — i'oloi'ö ba Mbabeli razo Mbabeli.

 Razo mado Yuda Zedekia 

III. 17 Ba ibali'ö fangali Yoyakhi razo nama Yoyakhi si akhi, Matania, ba ifalalini döinia, Sedekia ibe'e töinia.
18 Dua wulu a sara fakhe Zedekia andrö, me tobali razo ia, ba mewelezara fakhe razo ia ba Yeruzalema. Ba töi ninania, ba Hamutala, ono Yeremia, banua Libena.
19 Ba si fatuwu khö Yehowa ilau, nifolau Yoyaki, fefu hadia ia.
20 Börö sa wönu Yehowa andrö, wa itörö Yeruzalema, awö mado Yuda, da'ö, irege itibo'ö ira, irege iheta ira ba duduma hörönia. Ba fabali khö razo Mbabeli Zedekia, molaŵa.

Faza 25

Atu'a ba Yeruzalema Ndrawa Galedaia ba ladudugö, fabaya osali. La'oloi'ö ba Mbabeli mado Yuda 

I. 1 Ba me no arakha mewulu fakhe razo Zedekia, ba zi mewulu ba mbaŵa si fulu, ba so Nebukanesa, razo Mbabeli, awö zabölö khönia fefu, ba wanuwö Yeruzalema; ba lafa'u'u mbanua, lako'o fari, fasui.
2 Ba tobali lazuwözuŵö mbanua, irege no alua mewulu fakhe razo Zedekia.
3 Ba ba zi meziŵa ba mbaŵa si öfa, ba tobali abölö-bölö sibai lofo ba mbanua, lö'ö sa'ae hadia ia, ö zato,
4 ba awena atu'a ba mbanua zanuwö; ba razo ba sabölö fefu, ba moloi, ba zi bongi, latörö mbawa göli ba gotalua göli kara andrö, ba zinga kabu razo, me samasui banua na Ndrawa Galedaia, ba latörö lala ba Garaba.
5 Ba lagohi razo sabölö Ndrawa Galedaia, ba lakhamö ia ba ndraso ba ngai Yerikho, me no fabali khönia nawönia fefu, me no muzaewe.
6 Ba lara'u razo ba la'ohe khö razo Mbabeli ba Ribila; ba da'ö zangetu'ö hukunia.
7 Iraono Zedekia, ba labunu ba zanehe ia, ba laku hörönia, ba larate ia, ba aefa da'ö, ba la'ohe ba Mbabeli.
8 Ba ba zi mewitu ba mbaŵa si lima — me no alua meweleŵalu fakhe razo Nebukanesa andrö, razo Mbabeli, — ba so Nebusa-Adana, kumandra wazuri, enoni razo Mbabeli,
9 möi ba Yeruzalema, ba itunu gosali Yehowa, fabaya gödo razo ba omo bö'ö ba Yeruzalema, fefu; omo zalaŵa fefu, ba itunu.
10 Ba öli kara, si fasui Yeruzalema, ba sabölö Ndrawa Galedaia fefu zanudugö, awö kumandra wazuri andrö.
11 Ba si tosai niha sato, si lö ahori yomo ba mbanua, ba soloi mege moroi yomo, sanaŵa razo Mbabeli, si tosai sato, ba i'ohe ba Mbabeli Nebusa-Adana andrö, kumandra wazuri.
12 Ba niha si numana, ba danö, ba iröi furi ösa kumandra wazuri andrö, iröi sokabu nagu ba sangahalö.
13 Ba taru nahe andrö töla, ba gosali Yehowa, ba he dayadaya mbalanga andrö, ba he gala sebua andrö töla, ba gosali Yehowa, ba larasa Dawa Galedaia, ba lahalö dölania andrö, la'ohe ba Mbabeli.
14 Ba bowoa andrö, ba sundrusundru ba figa, fabaya nahia töla andrö, fefu, soguna ba wame'e sumange, ba lahalö.
15 Awö gali andrö ba figa ba wanefe, fefu hadia ia gama-gama ana'a, awö gama-gama firö, ba ihalö kumandra wazuri.
16 Taru nahe andrö, dua rozi, ba gala sebua andrö zambua, ba dayadaya no mege, nifazökhi Zelomo ba gosali Yehowa; — si tebai latulo döla gama-gama andrö fefu.
17 Feleŵalu hela wa'alaŵa daru nahe andrö, ba mohögö yaŵa, högö töla; ba fa'alaŵa högö andrö, ba 5 hela, ba no mufasui ni'otaraŵa ba ni'obua dalimo högö andrö, oi töla manö; ba si manö göi ba daru nahe si sara, ba ni'otaraŵa andrö.
18 Ba kumandra wazuri andrö, ba ihalö Zeraya ere sebua, awö gere fanete da'ö, Sefania, ba sanaro ba mbawandruhö andrö, si datölu.
19 Ba ba mbanua, ba samösa ihalö mandru yomo khö razo, kumandra zabölö, ba dalima zi lö aefa-aefa khö razo mege, nisöndra yomo ba mbanua, awö durutuli gumandra sebua, sangofaya niha ba danö ba wasuwöta, ba 60 niha ba danö, si falukha ia yomo ba mbanua.
20 Da'ö ihalö Nebusa-Adana, kumandra wazuri, ba i'ohe khö razo Mbabeli ba Ribila.
21 Ba ifabunu'ö ira razo Mbabeli ba Ribila, ba danö Hamata. Ba tobali aheta ba danöra mado Yuda, ni'oloi'ö.

 Gedalia, kumandru ba danö, nibunu Zima'eli 

II. 22 Ba ifataro kumandru zi tosai ba danö mado Yuda Nebukanesa, razo Mbabeli, Gedalia andrö, ono Gahika, ono Zafano, kumandru nisaigönia ba danö.
23 Ba me larongo ira kumandra fefu ba sabölö, no ifataro Gedalia andrö razo Mbabeli, ba la'ondrasi Gedalia ba Misefa, ira Sima'eli, ono Netania, Yohanano, ono Garea ba Seraya, ono Danumeti, banua Netofa ba Ya'asania, ono mbanua Ma'akha andrö, ba awöra fao.
24 Ba möi ba hölu khöra ba ba nawöra andrö Gedalia; imane khöra: Böi mi'ata'ufi Ndrawa Galedaia; böi mibulö'ö ami ba danö, mi'iagö barö mbawa razo Mbabeli, ba sohahau tödö ami!
25 Ba me baŵa si fitu, ba ifuli so zima'eli, ono Netania ono Gelisama, nga'ötö razo, ba dafulu nawönia fao; ba labunu Gedalia, fabaya mado Yuda ba Dawa Galedaia andro, awönia ba Misefa.
26 Ba maoso zato fefu, he iraono, ba he satua, awö gumandra andrö, ba lasaŵa danö Miserayi, börö wa'ata'ura Ndrawa Galedaia.

 Tebali'ö salaŵa zui Yoyakhi, ba Mbabeli 

III. 27 Ba me no arakha 37 fakhe, i'otarai me la'oloi'ö Yoyakhi andrö, razo mado Yuda, ba zi 27 ba mbaŵa si felendrua, ba ihakhösi tödö Yoyakhi, razo mado Yuda, Ewili-Merodakhi, razo Mbabeli, ba ndröfi andrö, metobali razo ia; i'efa'ö ba gurunga
28 ba ihaogö wehede khönia, ba yaŵa dadaoma zalaŵa bö'ö, si so khönia ba da'ö ba Mbabeli, ibe'e dadaomania.
29 Ba iheta nukhania ba gurunga Yoyakhi, ba khö razo manga-manga ia, götö wa'anau nosonia na.
30 Ba razo zanaha balazonia — fadoro manö — ha wa'ebua zoguna khönia ma'ökhö, irugi mate ia.

NGA'ÖTÖ I

Faza 1

I'otarai Gadamo, irugi Gaberahamo 

I. 1 Adamo, Seti, Enosi.
2 Kenana, Mahalaleli, Yaredi.
3 Khenoki, Metusala, Lameki.
4 Noakhi, Semi, Khamo ba Yafeti.
5 Ono Yafeti, ba Gomeri ba Magogi ba Madai ba Yawano ba Tubala ba Mesekhi ba Tirasi.
6 Ba ono Gomeri, ba Asekena ba Rifati ba Togarema.
7 Ba ono Yawano, ba Elisa ba Tarisi ba Kitimi Ba Rodanimi.
8 Ba ono Khamo, ba Khusi ba Miserayi ba Futo ba Kana'ana.
9 Ba ono Khusi, ba Seba ba Hawila ba Sabeta ba Raema ba Sabitekha, ba ono Raema, ba Seba ba Dedano.
10 Ba nga'ötö Khusi göi Nimerodi andrö, ba ibörötaigö tobali sabölö da'ö, ba guli danö.
11 Ba nga'ötö Miserayi Ndrawa Ludi ba Dawa Anami ba Dawa Lehabi ba Dawa Nafetuhi,
12 ba Dawa Waterusi ba Dawa Gasaluhi (ba da'ö dania fabali Ndrawa Wilisiti andrö) ba Dawa Gafatori.
13 Ba nga'ötö Gana'ana, ba Sidona, ononia si a'a, ba Kheti,
14 ba Iraono Yebusi ba Iraono Gamori ba ba Iraono Girigasi,
15 ba Iraono Hewi ba Iraono Gariki ba Iraono Zini,
16 ba Iraono Gariwadi ba Iraono Zemari ba Iraono Hamata.
17 Ba ono Zemi, ba Elama ba Asuri ba Arafasa ba Ludi ba Aramo ba Hulo ba Geteri ba Masi.
18 Ba ono Garafasa, ba Sela, ba ono Zela, ba Heberi.
19 Ba dombua nono Heberi, ono Matua; töi zi a'a, ba Felegi (fa'afabali), börö wa me luo da'ö fabali niha ba guli danö; ba Yoketano döi naehinia.
20 Ba ono Yoketano andrö, ba Alimodada ba Salefi ba Hasamaweti ba Yara,
21 ba Hadoramo ba Usala ba Dikela,
22 ba Ebala ba Abimaeli ba Seba,
23 ba Ofiri ba Hawila ba Yobaba;
24 a'oi ono Yoketano da'ö. Semi, Arafasa, Sela,
25 Heberi, Felegi, Re'u,
26 Serugi, Nakhori, Tara.
27 Aberamo, ya'ia Gaberahamo andrö.

 Nga'ötö Gaberahamo 

II. 28 Ba ono Gaberahamo, ba Iza'aki ba Sima'eli.
29 Da'e nga'ötöra: ono Zima'eli, si a'a, ba Nebayoti, ba itete, ba Kedara ba Adibe'elo ba Mibisama,
30 ba Misima ba Duma ba Masa ba Hadada ba Tema,
31 ba Yeturu ba Nafisi ba Kedema: Da'ö nono Zima'eli andrö.
32 Ba ono Getura andrö, donga Gaberahamo ba döi, ononia khönia, ba simerana ba Yokesana ba Medana ba Midiano ha Yisibaki ba Sua; ba ono Yokesana andrö, ba Seba ba Dedana.
33 Ba ono Midiano, ba Efa ba Eferi ba Khanoki ba Abida ba Elida'a. A'oi ma'uwu Getura da'ö.
34 Ba ono Gaberahamo, ba Iza'aki andrö; ba ono Giza'aki ba Ezau ba Izeraeli.

 Nga'ötö Gezau 

III. 35 Ba ono Gezau, ba Elifasi ba Regueli ba Yehusi ba Yaelamo ba Kora.
36 Ba ono Gelifasi andrö, ba Temano ba Omari ba Sefi ba Gaetamo ba Kena ba Timena ba Amaleki.
37 Ba ono Regueli, ba Nahata ba Sera ba Sama ba Misa.
38 Ba ono Ze'ira andrö, ba Lofana ba Sobala ba Sibeona ba Ana ba Disono ba Eseri ba Disana.
39 Ba ono Lotana andrö, ba Hori ba Homama; ba talifusö Lotana alawe, ba Timena.
40 Ba ono Zobaia, ba Aliani ba Manahata ba Ebala ba Sefi ba Onamo. Ba ono Zibeona, ba Aya ba Ana.
41 Ba ono Ana, ba Disono; ba ono Disono ba Hamerana ba Esibana ba Yiterana ba Kerana.
42 Ba ono Gezeri ba, Bilihana ba Sawana ba Ya'akana. Ba ono Disana, ba Usi ba Arana.

 Razo Ndraono Gedomo andrö 
IV. 43 Ba da'e razo, samatörö ba danö Ndraono Gedomo, me lö razo na ba Ndraono Gizeraeli: Bela, ono Mbeori, ba Dinihaba döi mbanuania, si soso ia.
44 Ba me no mate Mbela andrö, ba fangalinia razo, ba Yobaba, ono Zera, banua Mbosera.
45 Ba me no Mate Yobaba, ba fangalinia razo, ba Husama, moroi ba danö Ndraono Demano.
46 Ba me no mate Husama, ba Hadada wangalinia razo, ono Mbedada; ya'ia zangalani Iraono Midiano, ba zalo'o, ba danö Ndraono Moabi; ba töi mbanua, si soso ia, ba Awiti.
47 Ba me no mate Hadada, ba Samila wangalinia razo, banua Mazereka.
48 Ba me no mate Zamila, ba Saulo wangalinia razo, banua Rehoboti, ba Oifarati.
49 Ba me no mate Zaulo ba Ba'ali-hanana wangalinia razo, ono Nakhibora.
50 Ba me no mate Mba'ali-hanana, ba Hadada wangalinia razo; töi mbanua si soso ia, ba Fagi, ba töi wo'omonia, ba Mehetabeli, ono Materedi, ma'uwu Mezahaba.
51 Ba mate Hadada andrö; ba salaŵa ba Ndraono Gedomo, ba salaŵa Dimena ba salaŵa Galiwa ba salaŵa Yeteti
52 ba salaŵa Goholibama ba salaŵa Ela ba salaŵa Winoni,
53 ba salaŵa Gena ba salaŵa Demano ba salaŵa Mibesaro,
54 ba salaŵa Magidieli ba salaŵa Giramo. Da'ö zalaŵa ba Ndraono Gedomo andrö.

Faza 2

Iraono Gizeraeli. Nga'ötö Yuda, irugi Dawido 

I. 1 Da'e Ndraono Gizeraeli: Rubeno ba Simeoni ba Lewi ba Yuda ba Isasari ba Sebuloni
2 ba Dano ba Yosefo ba Beniyami ba Nafetali ba Gado ba Aseri.
3 Ba ono Yuda, ba Geri ba Onani ba Sela, tölu; ononia khö nono Zua andrö, Dawa Gana'ana. Ba Geri andrö si a'a nono Yuda, ba ilau zi fatuwu khö Yehowa; andrö ibe'e mate ia Yehowa.
4 Ba mo'ono Yuda khö numönönia Tamara andrö, Feresi ba Sera döi nono da'ö. Ono Yuda, ono matua, ba lima fefu.
5 Ba ono Weresi, ba Heserono ba Hamuli.
6 Ba ono Zera, ba Simeri ba Etano ba Hemano ba Khalikoli ba Dara, lima fefu.
7 Ba ono Garimi, ba Akhari (Akhano), samobörö famakao ba Ndraono Gizeraeli, me falimo ia, me ihalö ni'amoni'ö andrö.
8 Ba ono Netano, ba Asaria.
9 Ba ono Heserono, si tumbu khönia, ba Yerameli ba Ramo ba Kelubai.
10 Ba ono Ramo, ba Aminadabi, ba ono Gaminadabi, ba Nahaso, salaŵa mado Yuda andrö;
11 ba ono Nahaso, ba Salema, ba ono Zalema ba Boasi,
12 ba ono Mboasi ba Obedi, ba ono Gobedi, ba Iza'i.
13 Ba ono Giza'i, ba Eliabi, si sa'a, ba itete, ba Abinadabi, ba itete, ba Simea,
14 ba itete, ba Netaneli, ba itete, ba Rada'i,
15 ba itete, ba Osema, ba itete, ba Dawido, fitu.
16 Ba talifusöra alawe, ba Seruya ba Abigaila; ba ono Zeruya andrö, ba Abiza'i ba Yoabi ba Azaheli, tölu.
17 Ba ono Abigaila, ba Amasa, ba ama Gamasa, ba Iraono Zima'eli, Yetero döi.

 Nga'ötö Galebi, awö nga'ötö dalifusönia 

II. 18 Ba Kalebi andrö, ono Heserono, ba mo'ono khö wo'omonia Asuba ba khö Yeriota, ba da'e nono da'ö: Yeseri ba Sobaba ba Aridono.
19 Ba me no mate Gasuba, ba ihalö Geferata andrö Kalebi, ba mo'ono ia khönia, Huri.
20 Ba ono Huri, ba Uri, ba ono Guri ba Besale'eli.
21 Ba aefa ö, ba Ihoröni nono Makhiro andrö, ama Gileadi, Heserono, ba ihalö, me no 60 fakhe ia, ba mo'ono, Segubi.
22 Ba ono Zegubi ba Ya'iro; 23 mbanua da'ö ba danö Gileadi.
23 Ba lafadöni khöra halama soya andrö khö Ya'iro, banua Gesuri ba Dawa Garamo, Kenata andrö, awö zi faböbö khöra, önö ngafulu banua fefu. Oi nga'ötö Makhiro, ama Gileadi, da'ö.
24 Ba me no mate Heserono, ba möi ba Geferata Galebi. Ba fo'omo Heserono, ba Abia; ba mo'ono da'ö khönia, Asihuri, ama Dekoa andrö.
25 Ba ono Yerameli andrö, si a'a nono Heserono, ba Ramo, si a'a, ba Buna ba Oreni ba Osema ba Ahia.
26 Ba sambua tö na ndronga Yerameli, Atara döi; da'ö nina Gonamo.
27 Ba ono Ramo andrö, si a'a nono Yerameli, ba Ma'asi ba Yamini ba Ekeri.
28 Ba ono Gonamo, ba Samai ba Yada, ba ono Zamai ba Nadabi ba Abisuri.
29 Ba töi wo'omo Gabisuri, ba Abihaila; mo'ono da'ö khönia, Akhibana ba Molidi.
30 Ba ono Nadabi, ba Seledi ba Afa'i; ba si lö nga'ötö Zeledi.
31 Ba ono Gafa'i, ba Yizai; ba ono Yizai, ba Sezana; ba ono Zezana, ba Ahelai.
32 Ba ono Yada, akhi Zamai, ba Yetero ba Yonata, ba si lö nga'ötö Yetero.
33 Ba ono Yonata, ba Feleti ba Sasa. Da'ö nga'ötö Yerameli andrö.
34 Ba Sezana andrö, ba si lö ono matua, ba sambalö ono alawe. Ba so khö Zezana zawuyu, Dawa Miserayi, Yaraha döi.
35 Ba ibe'e donga zawuyunia Yaraha andrö nononia alawe Sezana; ba mo'ono da'ö khönia, Ata'i.
36 Ba ono Gata'i, ba Natano, ba ono Natano, ba Sabada.
37 Ba ono Zabada, ba Efilali, ba ono Gefilali, ba Obedi.
38 Ba ono Gobedi, ba Yehu, ba ono Yehu, ba Asaria.
39 Ba ono Gasaria, ba Helesi, ba ono Helesi, ba Eleasa.
40 Ba ono Geleasa, ba Sisemai, ba ono Zisemai, ba Salumi.
41 Ba ono Zalumi, ba Yekania, ba ono Yekania, ba Elisama.
42 Ba ono Galebi andrö, akhi Yerameli, ba Mesa, si a'a nononia, ama Zifi andrö, ba ono Maresa, ama Heberona.
43 Ba ono Heberona, ba Kora ba Tafua ba Rekemi ba Sema.
44 Ba ono Zema, ba Rahama, ama Yorekea andrö, ba ono Rekemi ba Samai.
45 Ba ono Zamai, ba Ma'ono, ama Mbeti-Suri.
46 Ba mo'ono Gefa, donga Galebi ba döi, Harana ba Mosa ba Gazesi döi nononia. Ba ono Harana, ba Gazesi.
47 Ba ono Yeda'i, ba Regemi ba Yotamo ba Gesana ba Feleti ba Efa ba Sa'afo.
48 Ba mo'ono göi Ma'akha, donga Galebi ba döi göi. Seberi ba Tirena döi nono da'ö.
49 Ba ononia na göi Za'afo, ama Mademana, ba Sewa, ama Makhebena, ba ama Gibea andrö; ba ono Galebi alawe, ba Akhasa.
50 Da'e nga'ötö Galebi andrö. Ono Huri andrö, si a'a nono Geferata, ba Sobala, ama Giriati Yeari,
51 ba Salema, ama Mbetilekhema, ba Harefa, ama Mbeti-Gaderi.
52 Ba ono Zobala andrö, ama Giriati Yeari, ba Haru, si matonga mbanua Manuhota,
53 awö nga'ötö Giriati Yeari ba Iraono Yiteri ha Iraono Wuto ba Iraono Zumati ba Iraono Misera; ba ba da'ö fabali Ndraono Zoreati andrö ba Iraono Esa'oli.
54 Ba Iraono Zalema andrö, ba Betilekhema ba Iraono Netofati, ba Ataroti ba Beti Yoabi, ba si matonga mbanua Manati, ya'ia mbanua Zorea,
55 awö nga'ötö zangila amakhoita andrö, banua Yabesi, ba Tireati andrö ba Simeati ba Sukhati. Da'ö, Ndraono Gini andrö, nga'ötö Hamata andrö, furugö ma'uwu Rekhabi.

Faza 3

Ono Dawido 

I. 1 Ba da'e nono Dawido, ononia ba Heberona: Si a'a, ba Amoni, ononia khö Gahinoa andrö, banua Yezere'eli; ba itete, ba Danieli, ono Abigaila, banua Garemeli,
2 ba itete, ba Abisalomi, ononia khö Ma'akha, ono Dalamai, razo Gesuri; ba itete, ba Adonia, ono Hagita;
3 ba itete, ba Sefatia, ono Gabitala; ba itete, ba Yiterea, ononia khö wo'omonia Egela andrö. 4önö zi tumbu khönia ba Heberona. Mewitu fakhe a matonga razo ia ba da'ö, ba 33 fakhe ba Yeruzalema.
5 Ba ononia ba Yeruzalema, ba Simea ba Sobaba ba Natano ba Selomo, öfa, ononia khö Mbasua (Baseba) andrö, ono Gamieli:
6 ba ononia baero ö, ba Yibihara ba Elisama ba Elifeleti,
7 ba Noga ba Nefegi ba Yafia,
8 ba Elisama (zui) ba Eliada ba Elifeleti, siŵa fefu.
9 Awai nono Dawido, lö lai nononia khö ndrongania ba döi andrö. Ba talifusöra alawe, ba Tamara andrö.

 Nga'ötö Zelomo. Razo mado Yuda, irugi Zedekia 

II. 10 Ba Rehabeamo nono Zelomo; ba Abia nono da'ö, ba Asa nono da'ö ba Yozafati nono da'ö,
11 ba Yoramo nono da'o, ba Ahaseya nono da'ö, ba Yoasi nono da'o,
12 ba Amasia nono da'ö, ba Asaria nono da'ö, ba Yotamo nono da'ö,
13 ba Ahasi nono da'ö, ba Hisikia nono da'ö, ba Manase nono da'ö,
14 ba Amoni nono da'ö, ba Yosia nono da'ö.
15 Ba ono Yosia, ba Yohanano, si a'a, ba itete, ba Yoyaki, ba itete, ba Sedekia, ba itete, ba Salumi.
16 Ba ono Yoyaki, ba Yekhonia; ba ono da'ö, ba Sedekia.

 Nga'ötö Yekhonia 

III. 17 Ba ono Yekhonia andrö, ni'oloi'ö, nikuru, ba Selatieli,
18 ba Malikhira ba Fedaya ba Seneasari ba Yekamia ba Hosama ba Nebadia.
19 Ba ono Wedaya, ba Serubabeli ba Sime'i, ba ono Zerubabeli, ba Mesulami ba Hanania, ba talifusöra alawe, ba Selomita.
20 Ba ononia na göi, ba Hasuba ba Oheli ba Berekhia ba Hazadia ba Yusaba-Hasedi, lima.
21 Ba ono Hanania, ba Felatia ba Yesaya; awö nga'ötö Refaya, ba he nga'ötö Garenano, ba he nga'ötö Gobadia, ba he nga'ötö Zekhania.
22 Ba ono Zekhania, ba Semaya, ba ono Zemaya, ba Hatusi ba Yigeala ba Baria, ba Nearia ba Safati, daönö ira.
23 Ba ono Nearia, ba Eliunai ba Hisikia, ba Asirika, tölu.
24 Ba ono Geliunai, ba Hodawia, ba Eliazibi ba Felaya ba Akubi ba Yohanano ba Delaya ba Anani, fitu.

Faza 4

Nga'ötö Yuda na 

I. 1 Ba nga'ötö Yuda, ba Feresi ba Heserono ba Karimi ba Huri ba Sobala.
2 Ba ono Reaya ono Zobala, ba Yahata; ba ono Yahata, ba Ahumai ba Lahadi. Da'ö watalifusöta mbanua Zorea andrö.
3 Ba da'e ndraono Getama: Yezere'eli ba Yisima ba Yidibasi; ba talifusöra alawe, ba Haselelifoni.
4 Ba ononia na, ba Fenueli, ama Gedoro, ba Ezeri, ama Husa. Da'ö nga'öto Huri andrö, ono Geferata, si a'a, ama Mbetilekhema.
5 Ba dombua ndronga Gasihuri, ama Dekoa, Helea ba Naera döi.
6 Ba ono Naera, ba Ahusa ba Heferi ba Timeni, ba Ahasari. Da'ö nono Naera andrö.
7 Ba ono Helea, ba Sareti ba Yisihara ba Etano.
8 Ba ono Gosi, ba Anubi ba Hasobeba, ba ya'ia na nga'ötö Gagareheli ono Harumi.
9 Ba Yaebesi, ba no niha soadu, moroi ba dalifusönia; ba ibe'e töinia Yaebesi inania, imane: No utaha wa'afökhö mege, me u'adonogö ia.
10 Ba i'angaröfi li Lowalangi Ndraono Gizeraeli Yaebesi, imane: Na öfahowu'ö ndra'odo ba na ebolo danögu öbe'e, na itolodo tangau ba na ötimba khögu wamakao; na lö gönado fa'afökhö öbe'e… Ba i'o'ö wangandrönia Lowalangi.
11 Ba ono Gelubi, talifusö Zuha, ba Mehiri, ya'ia nama Gesihono.
12 Ba ono Gesihono, ba Beti-Rafa, ba Fasea ba Tehina, tua mbanua Nahazi. Da'ö mbanua Rekha andrö.
13 Ba ono Gena, ba Otenieli ba Seraya. Ba ono Gotenieli, ba Hatata.
14 Ba ono Menota'i, ba Ofera, ba ono Zeraya, ba Yoabi, tua zi so ba ndraso andrö "benua duka"; noasa tuka ira.
15 Ba ono Galebi andrö, ono Yefune, ba Iru ba Ela ba Na'ama; ba ono Ela, ba Kenasi.
16 Ba ono Yehaleleli, ba Sifi ba Sifa ba Tiria ba Asereli.
17 Ba ono Gesera, ba Yetero ba Meredi ba Eferi ba Yalono. Ba da'e nono Mbitia andrö, ono Wara'o, nihalö Meredi: mo'ono ia khönia, Miriya ba Samai ba Yisiba, ama Gesihemoa.
18 Ba ononia khö wo'omonia niha Yehuda, ba Yeredi, ama Gedoro ba Heberi, ama Zokho, ba Yekutieli, ama Zanoa.
19 Ba ono wo'omo Hodia andrö, talifusö Nahamo, ba ama Kegila, banua Garimi, ba Esihemoa, banua Ma'akhata.
20 Ba ono Zimoni, ba Amoni ba Rina ba Beni-Hanana ba Tilono. Ba ono Yisei, ba Soheti ba ono Zoheti andrö.
21 Ba ono Zela, ono Yuda, ba Geri, ama Lekha, ba Laeda, ama Maresa, awö watalifusöta zanoso muko andrö, banua Mbeti Asebea;
22 ba Yokimi, ba banua Goseba andrö ba Yoasi ba Sarafa, samadöni tanö ba Ndraono Moabi, ba samuli ya'ira ba Mbetilekhema. Ba ba götö föna sa'ae da'o.
23 Samöbözi bowoa ira, ba ba Neta'i ba ba Gedara so ira khö razo, enoninia, ira, wa ba da'ö so ira.

 Nga'ötö Zimeoni 

II. 24 Ba ono Zimeoni, ba Nemueli ba Nemini ba Yaribi ba Sera ba Saulo;
25 ono da'ö, ba Salumi, ba ono da'ö, ba Mibisama ba ono da'ö, ba Misima.
26 Ba ono Misima, ba Hamueli, ba ono da'ö, ba Sakuri, ba ono da'ö ba Sime'i.
27 Ba 22 nono Zime'i, 16 nono matua ba 6 nono alawe; ba talifusönia, ba sambö ono, ba tobali öna-öna wa'atedou nga'ötöra; sambua ba mado Yuda.
28 Ba banuara, ba Bereseba, ba Molada ba Hasara Zuali,
29 ba Biliha ba Eseme ba Tolada,
30 ba Betueli ba Horema ba Sikelagi,
31 ba Beti Makaboti ba Hasara Zusi ba Beti Mbire'i ba Sa'ara'i. Da'ö mbanuara andrö, irugi götö me razo Dawido.
32 Ba banua side-ide khöra, ba Etama ba A'ini ba Rimono ba Tokhene ba Asana, — lima banua;
33 awö halama soya, si tefasui banua andrö, irugi Mba'ali. Da'ö nahiara, ba da'ö nga'ötöra.
34 Ba baero ö, ba Mezobaba ba Yamilekhi ba Yosa, ono Gamasia,
35 ba Yoeli ba Yehu, ono Yozibia, ono Zeraya ono Asieli,
36 ba Eliunai ba Ya'akoba ba Yezohaya ba Asaya ba Adieli,
37 ba Yezimieli ba Benaya, ba Sisa, ono Zifei ono Alono ono Yedaya ono Zimeri ono Zemaya.
38 Nitötöi töi ba da'e ba no salaŵa ba nga'ötö khöra, ba no ato sibai watalifusöta andrö khöra.

 Lahori Ndraono Gamaleki 

III. 39 Ba larugi tanö ba Gedoro, irege tanö ba gatumbukha luo, na ta'otarai ndraso andrö, ba wangalui sabölö du'u, ba guriföra.
40 Ba lasöndra zatabö du'u, si sökhi, ba tanö, ba no ebolo, ba lö hadia ia, lö emali; niha si so ba da'ö, fönara mege, ba ma'uwu Khamo.
41 Ba so nitötöi mege andrö, me luo razo mado Yuda Hisikia, ladudugö nosera, lasuwö mbanua Ma'ono andrö, si no fatewu ba da'ö, ba lahori, irege ma'ökhö andre, ba la'iagö fangalira; me falukha ndru'u ba da'ö, ö guriföra.
42 Ba so ösa, mado Zimeoni, zi möi misi yaŵa ba hili Ze'ira — lima ngaotu; solohe ya'ira, ba Felatia ba Nearia ba Refaya, ba Usieli, ono Yisei andrö.
43 Ba labunu gangohorita Ndraono Gamaleki, ba lö labulö'ö ira ba da'ö, irugi ma'ökhö andre.

Faza 5

Nga'ötö Rubeno ba hikayara 

I. 1 Ba ono Rubeno, si a'a ndraono Gizeraeli, — noa sa ya'ia zi a'a; ba me no ra'iö gaso namania ibe'e, ba tebe'e ba ndraono Yosefo, ono Gizeraeli, wa'asia'a andrö khönia, fa böi tebe'e si a'a ia ba zura nga'ötö andrö.
2 Noa sa Yuda andrö zi hulö zabölöra, ba ba nga'ötönia tetuyu zalaŵa, [samatörö]; ba fa'asia'a, ba khö Yosefo. —
3 Ba ono Rubeno, si a'a nono Gizeraeli, ba Hanokhi ba Falu ba Heserono ba Karimi.
4 Ba ono Yoeli, ba Semaya, ba ono da'ö, ba Gogi ba ono da'ö, ba Sime'i,
5 ba ono da'ö, ba Mikha, ba ono da'ö, ba Reaya, ba ono da'ö, ba Ba'ali,
6 ba ono da'ö, ba Be'era, ni'oloi'ö Digelata-Filezeri, razo Asiria; salaŵa ia, ba mado Rubeno.
7 Ba talifusönia, ba watalifusöta khöra, nitanö ba zura nga'ötö, ba no Yeieli, si a'a,
8 ba Sakharia, ba Bela, ono Asa ono Zema ono Yoeli; ba Garuri so da'ö, ba irege hili Nebo ba iregi Mba'ali Meono.
9 Ba tanö ba gatumbukha luo ba irugi ba zinga danö si mate andrö, si börögö ba mbewe Oifarati: noa sa oya sibai guriföra, ba danö Gileadi.
10 Ba me luo Zaulo, ba fasuwö ira ba mbanua Hegara andrö; ba me no te'ala da'ö labe'e, ba la'okhögö nosera, sagörö tanö manö tanö ba gatumbukha, i'otarai danö Gileadi.

 Mado Gado 

II. 11 Ba iraono Gado, ba ba gamaudura so, ba danö Mbazana, irugi Zalikha:
12 Yoeli, sanuhe, ba Safama, tambalina, ba Yaenai ba Safata, ba Mbazana.
13 Ba talifusöra, ba ngafura andrö, ba Mikhaeli ba Masula ba Seba ba Yorai ba Yaeka ba Sia ba Eberi, fitu.
14 Da'ö nono Abihaila andrö ono Huri ono Yaroahi ono Gileadi ono Mikhaeli ono Yezizai ono Yado ono Mbusi.
15 Ba Ahi andrö, ono Abidieli ono Guni, ba no högö ngafura andrö.
16 Ba ba danö Gileadi so ira, ba Mbazana ba ba mbanua si faböbö ba da'ö, ba ba zabölö du'u, ba Zarona, fefu, irugi mbalönia.
17 Da'ö fefu nitanö ba zura, me luo razo mado Yuda Yotamo ba me luo razo Ndraono Gizeraeli Yerobeamo [II.]

 Lasuwö mbanua Hegara si tölu tua andrö 

III. 18 Mado Rubeno ba mado Gado ba si matonga mado Manase, sabölö, solohe baluse ba si'öli ba sangila mogai fana ba si no to'ölö ba wasöndrata — 44.760 zabölö —
19 ba fasuwö ba mbunua Hegara andrö, ba ba Ndraono Yeturi ba ba Ndraono Nafisi ba ba Ndraono Nodaba.
20 Ba tetolo ira, ba tebe'e ba dangara mbanua Hegara andrö, fabaya si fa'awö khöra fefu. Noa sa la'angaröfi li Lowalangi, barö wasuwöta andrö, ba ifondrondrongo khöra, me no khönia manötöna ira.
21 Ba urifö nudura andrö, ba la'ohe ahulua: 50.000 gondra ba 250.000 mbiri-biri ba 2000 galide ba baero ö, ba 100.000 niha.
22 Noa sa ato zi mate nibunu, me no moroi ba Lowalangi wasuwöta andrö. Ba la'iagö nahiara, irugi luo la'oloi'ö ira [Dawa Asiria].

 Satua mado Manase 

IV. 23 Ba ba danö Mbazana so nga'ötö zi matonga mado Manase, irugi Mba'ali Heremono ba Senira andrö ba bawö Heremono; no ato ira.
24 Ba da'e zatua ngafura: Eferi ba Yisei ba Elieli ba Aserieli ba Yeremia ba Hodawia ba Yadieli, oi niha sabölö ba sebua turia, högö ngafura andrö.

 Lasuwö ira Dawa Asiria ba la'oloi'ö ira 

V. 25 Ba me la'erogö Lowalangi ndra tuara, me no amaedola zohorö-horö ira ba nadu niha baero andrö, nihori Lowalangi fönara,
26 ba ifarou dödö Wulo andrö, razo Asiria, Lowalangi Ndraono Gizeraeli ba he tödö Digelata-Filezeri, razo Asiria; ba lasuwö mado Rubeno ba mado Gado ba si matonga mado Manase, ba la'oloi'ö ba Hala ba ba Habora ba ba Hara ba ba mbewe Gosana, irugi ma'ökhö andre.

Faza 6

Nga'ötö Lewi 

I. 1 Ba ono Lewi, ba Gereso ba Kahati ba Merari.
2 Ba ono Gahati, ba Ameramo ba Yisihara ba Heberona ba Usieli.
3 Ba ono Gameramo, ba A'aroni ba Moze ba Miriya. Ba ono Ga'aroni, ba Nadabi ba Abihu ba Eleazari ba Itamari.
4 Ba ono Geleazari, ba Fineha, ba ono Wineha, ba Abisua.
5 Ba ono Gabisua, ba Buki, ba ono Mbuki, ba Usi.
6 Ba ono Usi, ba Seraya, ba ono Zeraya, ba Marayoto,
7 ba ono Marayoto, ba Amaria, ba ono Gamaria, ba Ahitubi.
8 Ba ono Gahitubi, ba Sadoki, ba ono Zadoki, ba Ahimasi.
9 Ba ono Gahimasi, ba Asaria, ba ono Gasaria, ba Yohanano.
10 Ba ono Yohanano, ba Asaria [zui]; da'ö zangai halöŵö gere andrö, ba gosali, nilau Zelomo, ba Yeruzalema.
11 Ba ono Gasaria, ba Amaria, ba ono Gamaria ba Ahitubi.
12 Ba ono Gahitubi, ba Sadoki, ba ono Zadoki, ba Salumi.
13 Ba ono Zalumi, ba Hilikia, ba ono Hilikia, ba Asaria.
14 Ba ono Gasaria, ba Seraya, ba ono Zeraya, ba Yosadaki.
15 Ba Yosadaki andrö, ba saheta, me ibe'e Yehowa i'oloi'ö mado Yuda ba banua Yeruzalema Nebukanesa.
16 Ba no da'e nono Lewi: Gereso ba Kahati, ba Merari.
17 Ba da'e döi nono Gereso: Libeni ba Sime'i.
18 Ba ono Gahati, ba Ameramo ba Yisihara ba Heberona ba Usieli.
19 Ba ono Merari, ba Maheli ba Musi. Ba da'e nga'ötö nono Lewi, ba ngafura andrö:
20 Ono Gereso, ba Libeni, ba ono da'ö, ba Yehata, ba ono da'ö, ba Sima,
21 ba ono da'ö, ba Yoa, ba ono da'ö, ba Ido, ba ono da'ö, ba Sera, ba ono da'ö, ba Yeaterai.
22 Ba ono Gahati, ba Aminadabi, ba ono da'ö ba Kora, ba ono da'ö, ba Asiri,
23 ba ono da'ö, ba Elikana, ba ono da'ö, ba Ebiasafo, ba ono da'ö, ba Asiri,
24 ba ono da'ö, ba Tahata, ba ono da'ö, ba Urieli, ba ono da'ö, ba Usia, ba ono da'ö ba Saulo.
25 Ba ono Elikana, ba Amiza'i ba Ahimoti;
26 ba ono da'ö, ba Elikana, ba ono da'ö, ba Sofa'i, ba ono da'ö,
27 ba Nahata, ba ono da'ö, ba Eliabi, ba ono da'ö, ba Yerohama, ba ono da'ö, ba Elikana.
28 Ba ono Zamueli, ba Yoeli, si a'a, ba itete, ba Abia.
29 Ba ono Merari, ba Maheli, ba ono da'ö, ba Libeni, ba ono da'ö, ba Sime'i, ba ono da'ö,
30 ba Usa, ba ono da'ö, ba Simea, ba ono da'ö, ba Hagia, ba ono da'ö ba Asaya.

 Haloŵöra, ba nifataro ya'ira 

II. 31 Ba da'e nifataro Dawido ba wanunö, ba gosali, me no mo'ahonoa nahia dawöla andrö:
32 fanunö halöŵöra, föna nahia nose wama'ele'ö andrö, irege ilau gosali Yehowa Selomo, ba Yeruzalema, ba lafalua nifataro ya'ira, dali nifakhoi khöra.
33 Ba da'e nifataro ba da'ö ba onora: Nga'ötö Gahati: Hemano, sanunö andrö, ono Yoeli ono Zamueli
34 ono Elikana ono Yerohamo
35 ono Elieli ono Du ono Zufi ono Elikana
36 ono Mahata ono Amizai ono Elikana ono Yoeli ono Gasaria ono Zefania
37 ono Dahata ono Asiri ono Gebiasafo ono Gora
38 ono Yisihara ono Gahati ono Lewi ono Gizeraeli.
39 Ba talifusönia Gasafo, si so ba gambölönia, Asafo
40 ono Mberekhia ono Zimea ono Mikhaeli ono Mba'aseya ono Malikhia
41 ono Getini ono Zera ono Gadaya
42 ono Getano ono Zima ono Zime'i
43 ono Yahata ono Gereso ono Lewi.
44 Ba talifusöra, iraono Merari, ba ba gabera la'iagö: Etano, ono Gisi ono Abidi
45 ono Malukhu ono Hazabia ono Gamasia,
46 ono Hilikia ono Gamisi
47 ono Mbani ono Zemeri ono Maheli ono Musi ono Merari ono Lewi.
48 Ba talifusöra, ono Lewi andrö, ba si no mufataro ba halöŵö andrö, fefu, ba nahia andrö, ba gosali Lowalangi.
49 Ba A'aroni ba ononia, ba same'e sumange ba naha wame'e sumange nitunu ba ba naha wanunu kumöyö, ba sangai halöŵö ba wondrege ni'amoni'ö, fefu, ba samaigi fameta horö Ndraono Gizeraeli, dali sibai nifakhoi Moze, enoni Lowalangi, khöra.
50 Ba da'e nono Ga'aroni: Ononia Eleazari, ba Fineha nono da'ö, ba Abisua nono da'ö,
51 ba Buki nono da'ö, ba Usi nono da'ö, ba Seraya nono da'ö,
52 ba Merayoto nono da'ö, ba Amaria nono da'ö, ba Ahitubi nono da'ö,
53 ba Sadoki nono da'ö, ba Ahimasi nono da'ö.

 Banuara 

III. 54 Ba da'e nahiara, nibe'era osera, ba danöra: Ba nga'ötö Ga'aroni andrö, nga'ötö Gahati — me no ya'ira zi göna si a'a dahö-dahö —
55 ba khöra labe'e Heberona ba danö mado Yuda, fabaya sabölö du'u, ö gurifö, si fasui ya'ia.
56 Ba benua, tanö nowi, si faböbö ba mbanua andrö, awö halama soya khöra, ba khö Galebi andrö, ono Yefune, labe'e.
57 Ba ba nga'ötö Ga'aroni labe'e mbanua saŵatö [zange'e] andrö, Heberona ba Libena, awö zabölö du'u si faböbö ba da'ö, ba Yatiri ba Esemoa, awö zabölö du'u ba ngai,
58 ba Holono, awö zabölö du'u ba ngai, ba Debiri, awö zabölö du'u ba ngai,
59 ba Asana, awö zabölö du'u ba ngai, ba Beti Zemesi, awö zabölö du'u ba ngai.
60 Ba nilulu mado Mbeniyami, ba Geba, awö zabölö du'u khöra, ba Alemeti, awö zabölö du'u khöra ba Anatoti, awö zabölö du'u khöra. Banuara fefu, ba no feledölu, fabaya sabölö du'u khöra.
61 Ba ba nga'ötö Gahati, tanöbö'ö andrö, ba fulu lalulu banua fatalifusöta mado Geferayi ba mado Dano ba si matonga mado Manase, nilau dahö-dahö.
62 Ba ba nga'ötö Gereso, ba watalifusöta khöra, ba feledölu lalulu banua mado Isasari ba mado Gaseri ba mado Manase ba Mbazana.
63 Ba ba nga'ötö Merari, ba felendrua lalulu banua mado Rubeno ba mado Gado ba mado Zebuloni, nilau dahö-dahö.
64 Si manö wanehe Ndraono Gizeraeli banua andrö, awö sabölö du'u ba zi fasui, ba nono Lewi.
65 Mado Yuda ba mado Zimeoni ba mado Mbeniyami zanehe banua andrö, nitötöi mege, nilau dahö-dahö.
66 Ba ba watalifusöta nga'ötö Gahati, ba ba mado Geferayi latema mbanua andrö, si göna dahö-dahö, wa khöra.
67 Banua saŵatö [zange'e] andrö, Siehema, labe'e khöra, fabaya zabölö du'u, si faböbö ba da'ö, ba hili mado Geferayi, ba Gezeri, awö zabölö du'u khöra,
68 ba Yokemea, awö zabölö du'u khöra, ba Beti Horona, awö zabölö du'u khöra,
69 ba Ayalona, awö zabölö du'u khöra, ba Gata Rimono, awö zabölö du'u khöra.
70 Ba nibe'e zi matonga mado manase, ba Aneri, awö zabölö du'u khöra, ba Yibelea, awö zabölö du'u khöra — ba watalifusöta nga'ötö Gahati, tanöbö'ö.
71 Ba nitema nga'ötö Gereso ba zi matonga mado Manase, ba Golana, ba danö Mbazana, awö zabölö du'u khöra, ba Asaroti, awö zabölö du'u khöra.
72 Ba nibe'e mado Isasari, ba Kedesi, awö zabölö du'u khöra, ba Daberata, awö zabölö du'u khöra, ba Ramoti,
73 awö zabölö du'u khöra, ba Anemi, awö zabölö du'u khöra.
74 Ba nibe'e mado Gaseri, ba Masala, awö zabölö du'u khöra, ba Abedono, awö zabölö du'u khöra.
75 Ba Hukoko, awö zabölö du'u khöra, ba Rehobo, awö zabölö du'u khöra.
76 Ba nibe'e mado Nafetali, ba Kedesi, ba Galili, awö zabölö du'u khöra, ba Hamota, awö zabölö du'u khöra, ba Kiriata'i, awö zabölö du'u khöra.
77 Ba nitema nga'ötö Merari, tanöbö'ö, ba mado Zebuloni, ba Rimono, awö zabölö du'u khöra, ba Tabora, awö zabölö du'u khöra.
78 Ba yefo Yoridano, ba gamaudu Yerikho, ba latehe khöra mado Rubeno, ba Beseri, ba danö si mate, awö zabölö du'u khöra, ba Yasa, awö zabölö du'u khöra, mado Rubeno, ba Beseri, ba danö si mate, awö zabölö du'u khöra, ba Yasa, awö zabölö du'u khöra,
79 ba Kedemoti, awö zabölö du'u khöra, ba Mefa'ata, awö zabölö du'u khöra.
80 Ba nibe'e mado Gado, ba Ramoti ba danö Gileadi, awö zabölö du'u khöra, ba Mahana'i, awö zabölö du'u khöra,
81 ba Hesibona, awö zabölö du'u khöra, ba Yaseri, awö sabölö du'u khöra.

Faza 7

Nga'ötö ndra Isasari, Beniyami, Nafetali 

I. 1 Ba ono Isasari, ba Tola ba Fua ba Yasubi ba Simerono, öfa.
2 Ba ono Dola, ba Usi ba Refaya ba ba Yerieli ba Yahema'i ba Yibisama ba Samueli; högö ba ngafu nga'ötö Dola, niha sabölö, ba watalifusöta khöra. Fa'atora, me luo Dawido, ba no 22.600.
3 Ba ono Usi, ba Yisiraya, ba ono Yisiraya ba Mikhaeli ba Obadia ba Yoeli ba Yisia, lima fefu, högö.
4 Ba awöra zabölö, sato, ba watalifusöta khöra ba ba ngafura: 36.000; Noa sa oya khöra ndra'alawe, awö ndraono.
5 Ba iwara, nga'ötö Isasari fefu, ba no niha sabölö: ba no 87.000, orudua.
6 Ba ono Mbeniyami, ba Bela ba Bekheri ba Yediaeli, tölu.
7 Ba ono Mbela, ba Esibona ba Usi ba Usieli ba Yerimoto ba Iri, lima, hogö ngafu, niha sabölö; 22.034 fefu, ni'ofaya.
8 Ba ono Mbekheri, ba Semira ba Yoasi ba Eliezeri ba Eliunai ba Omeri ba Yeremoto ba Abia ba Anatoti ba Alemeti; oi ono Mbekheri da'ö.
9 Ba fa'atora, fatalifusöta khöra, ba högö ngafu, niha sabölö, ba no 20.200.
10 Ba ono Yediaeli, ba Bilihana, ba ono Mbilihana, ba Yeusi ba Beniyami ba Ehudi ba Kena'ana ba Setano ba Tarisi ba Ahisahara.
11 Oi ono Yediaeli da'ö, högö ngafu, sabölö, 17.200, solohe baluse.
12 Ba ono Iri Zufimi ba Hufimi: ba ono Gaheri Husimi.
13 Ba ono Nafetali, ba Yasieli ba Guni ba Yeseri ba Salumi, ma'uwu Mbiliha andrö.

 Nga'ötö ndra Manase Eferayi 

II. 14 Ba ono Manase, ba Azerieli, ononia khö wo'omonia; ba mo'ono ia ono ndrongania ba döi, Dawa Garamo, Makhiro, ama Gileadi.
15 Ba Makhiro andrö, ba ihalö dafifusö ndra Hufimi Sufimi, Ma'akha. Ba ono Manase si sambua, ba Selofadi, ba ono alawe nono Zelofadi.
16 Ba mo'ono Ma'akha, fo'omo Makhiro, ono Matua, ba Feresi ibe'e töi nononia. Ba Seresi döi nakhinia, ba ono da'ö, ba Olama ba Rekemi.
17 Ba ono Olama, ba Bedana. Da'ö nga'ötö Gileadi, ono Makhiro ono Manase.
18 Ba mo'ono nakhi Makhiro, ira alawe, Hamolekheti, Isihodi ba Abiezeri ba Mahela döi nononia.
19 Ba ono Zemida, ba Ahiana ba Sekhema ba Likehi ba Aniama.
20 Ba ono Geferayi, ba Sutela; ba ono da'ö, ba Beredi, ba ono da'ö, ba Tahata, ba ono da'ö, ba Eleada, ba ono da'ö, ba Tahata [zui],
21 ba ono da'ö, ba Sabada, ba ono da'ö, ba Sutela ba Ezeri ba Eleadi; ba labunu ira banua Gata andrö, niha si tohöna ba danö, me no möi misi tou ira, ba worabu uriföra.
22 Ba ara manö abu dödö duara Eferayi, ba so ndra talifusönia, ba wondrara tödönia.
23 Ba orudu ia khö ndrongania ba manabina ba mo'ono, ono matua. Ba ibe'e töi nononia andrö Mberia (ba wa'abu dödö), me no si tumbu barö wa'abu dödö adrö khöra.
24 Ba ononia alawe, ba Se'era; da'ö zanaru'ö banua Mbeti Horona tou ba Beti Horona yaŵa ba Useni Ze'era.
25 Ba ono Mberia, ba Refa ba Resefi. Ba ono Refa, ba Tela, ba ono da'ö, ba Tahana,
26 ba ono da'ö, ba Laedana, ba ono da'ö, ba Amihudi, ba ono da'ö, ba Elisama,
27 ba ono da'ö, ba Nuni, ba ono da'ö, ba Yosua.
28 Ba tana khöra tanö, nahiara, ba Betieli, fabaya halama soya khöra, ba tanö ba gatumbukha luo, ba Na'arana, ba tanö ba gaekhula, ba Geseri, fabaya halama soya khöra, ba baero, ö, ba Sikhema, fabaya halama soya khöra, irugi Aiya, fabaya halama soya khöra.
29 Ba ba nola mado Manase, ba Beti Ze'ana, fabaya halama soya khöra, ba Ta'anakha, fabaya halama soya khöra, ba Megido, fabaya halama soya khöra, ba Dora, fabaya halama soya khöra. Da'ö nahia ndraono Yosefo, ono Gizeraeli.

 Nga'ötö Gaseri 

III. 30 Ba ono Gaseri, ba Yimina ba Yisiwa ba Yisiwi ba Beria ba talifusöra alawe Sera.
31 Ba ono Mberia, ba Heberi ba Malikhieli, da'ö nama Mbirisayiti.
32 Ba ono Heberi, ba Yafeleti ba Semeri ba Hotama ba talifusöra alawe Sua.
33 Ba ono Yafeleti, ba Fasakha ba Bimehala ba Asiwata; da'ö nono Yafeleti andrö.
34 Ba ono Zemeri, ba Ahi ba Roga ba Huba ba Aramo.
35 Ba ono dalifusönia Helemi, ba Sofa ba Yimina ba Selesi ba Amala.
36 Ba ono Zofa, ba Sua ba Haneferi ba Suala ba Beri ba Yimera.
37 Ba Beseri ba Hodo ba Sama ba Silisa ba Yiterana ba Be'era.
38 Ba ono Yeteri, ba Yefune ba Fisifa ba Ara.
39 Ba ono Ola, ba Arahi ba Hanieli ba Risia.
40 Oi ono Gaseri da'ö, högö ngafu, nitutuyu, sabölö, högö zalaŵa. Ba fa'ato ni'ofaya khöra, solohe baluse, ba no 26.000.

Faza 8

Nga'ötö Mbeniyami, irugi Zaulo 

I. 1 Ba ono Mbeniyami, ba Bela, si a'a, ba Asebeli ganete da'ö, ba Ara ganete da'ö,
2 ba Noha ganete zi tölu, ba Rafa ganete zi öfa.
3 Ba ono Mbela, ba Adara ba Gera ba Abihudi,
4 ba Abisua ba Na'ama ba Ahoa,
5 ba Gera ba Sefufana ba Huramo.
6 Ba da'e nono Gehudi (högö ngafu ba mbanua Geba, nifawu'a, ni'ohe ba Manahata,
7 Na'ama ba Ahia ba Gera; da'ö zamawu'a): Usa ba Ahihudi.
8 Ba mo'ono Zaharai ba danö Ndraono Moabi, me no itibo'ö ndrongania Husi ba Ba'ara.
9 Mo'ono ia khö wo'omonia Hodesi: Yobababa Sibia ba Mesa ba Malakama,
10 ba Yeusi ba Sokhia ba Mirima. Da'ö nononia, högö ngafu.
11 Ba ononia khö Husi, ba Abitubu ba Elifa'ali.
12 Ba ono Gelifa'ali, ba Eberi ba Miseama ba Semeri. Da'ö zanaru'ö Gono ba Lodi, awö halama soya khöra.
13 Ba Beria ba Sema (högö ngafu ba mbanua Nayalona da'ö; ya'ira zanimba banua Gata andrö), ba talifösönia Elifa'ali,
14 ba Sasaki ba Yeremoto.
15 Ba Sebadia ba Aradi ba Ederi,
16 ba Mikhaeli ba Yisifa ba Yoha, nono Mberia.
17 Ba Sebadia ba Mesula ba Hisiki ba Heberi,
18 ba Yisimerai ba Yisilia ba Yobaba, nono Gelifa'ali.
19 Ba Yakimi ba Sikhiri ba Sabidi,
20 ba Elienai ba Sileta'i ba Elieli
21 ba Adaya ba Beraya ba Simerata nono Zime'i.
22 Ba Yisifana ba Eberi ba Elieli,
23 ba Abedono ba Sikhiri ba Hanamo,
24 ba Hanania ba Elama ba Androtia,
25 ba Yifideya ba Fenueli, nono Zasaki.
26 Ba Samaserai ba Seharia ba Atalia,
27 Ba Yaresia ba Elia ba Sikhiri, nono Yerohamo.
28 Högö ngafu da'ö, ba watalifusöta khöra, no salaŵa; ba Yeruzalema so ira.
29 Ba si so ba Gibeona ba tua Gibeona andrö, Yegueli, ba töi wo'omonia, ba Ma'akha.
30 Ba si a'a nononia, ba Abedono, ba itete, ba Suri ba Kisi ba Ba'ali ba Neri ba Nadabi,
31 ba Gedoro ba Ahio ba Sekheri.
32 Ba ono Mikeloto, ba Simea. Ba ba gamaudu dalifusöra so ira, ba Yeruzalema, awö dalifusöra andrö.

 Nga'ötö Zaulo 

II. 33 Ba ono Neri, ba Kisi, ba ono Gisi, ba Saulo, ba ono Zaulo, ba Yonata ba Malikhisua ba Abinadabi ba Eseba'ali.
34 Ba ono Yonata, ba Meriba'ali ba ono Meriba'ali, ba Mikha.
35 Ba ono Mikha andrö, ba Fitono ba Melekhi ba Tarea ba Ahasi.
36 Ba ono Gahasi, ba Yoada, ba ono Yoada, ba Alemeti ba Asimaweti ba Simeri. Ba ono Zimeri, ba Mosa.
37 Ba ono Mosa, ba Binea; ba Rafa nono da'ö, ba Eleasa nono da'ö, ba Aseli nono da'ö.
38 Ba önö nono Gaseli, ono matua; Aserika ba Bokhoru ba Sima'eli ba Searia ba Obadia ba Hanano döira. Oi ono Gaseli da'ö.
39 Ba ono dalifusönia Eseki, ba Olama, si a'a, ba itete, ba Ye'usi, ba itete, ba Elifeleti.
40 Ba ono Olama, ba no niha sabölö, si no to'ölö ba wafanata, ba ato sibai nga'ötöra, 150; Oi mado Mbeniyami da'ö fefu.

Faza 9

Banua Yeruzalema, mado Yuda ba mado Mbeniyami 

I. 1 Dozi Iraono Gizeraeli, ba labe'e ba zura; ba hiza, ba zura hikaya razo Ndraono Gizeraeli so döira. Ba börö lalö mado Yuda, wa te'oloi'ö ba Mbabeli ira.
2 Ba si so ba da'ö föna, ba dana khöra tanö, ba mbanuara andrö, ba no Iraono Gizeraeli, ono mbanua, ere ba Ono Lewi ba sangai halöŵö ba gosali.
3 Banua Yeruzalema andrö, ba mado Yuda ba mado Mbeniyami ba mado Geferayi ba mado Manase:
4 Uta'i, ono Gamihudi ono Omeri ono Imeri ono Mbani, föfö nga'ötö Weresi andrö, ono Yuda.
5 Ba föfö nga'ötö Zela, ba Asaya, si a'a, ba ononia.
6 Ba föfö nga'ötö Zera, ba Yegueli, ba talifusöra, 690.
7 Ba mado Mbeniyami, ba Salu, ono Mesula ono Hodawaya ono Hasenua.
8 Ba baero ö, ba Yibeneya, ono Yerohamo, ba Ela, ono Usi ono Mikhiri, ba Mesula, ono Zefatia ono Regueli ono Yibeniya,
9 ba iwara, ba watalifusöta khöra, 956 fefu. Högö ngafu da'ö fefu, ba ngafura andrö.

 Ba ere ba Ono Lewi 

II. 10 Ba ere, ba Yedaya ba Yoyaribi ba Yakhino,
11 ba Asaria, ono Hilikia ono Mesula ono Zadoki ono Merayoto ono Gahitubi, salaŵa ba gosali Lowalangi.
12 Ba baero ö, ba Adaya, ono Yerohamo ono Wasuri ono Malakhia ono Maesai ono Gadieli ono Yasera ono Mesula ono Mesilemiti ono Imeri,
13 ba talifusöra, högö ngafura, 1760 fefu, niha si faduhu dödöda, ba wangaira halöŵöra, ba gosali Lowalangi.
14 Ba Ono Lewi, ba Semaya, ono Hasubu ono Asirika ono Hasabia, föfö nga'ötö Merari.
15 Ba baero ö, ba Bakabakara ba Heresi ba Galala ba Matania, ono Mikha ono Zikhiri ono Gasafo.
16 Ba Obadia, ono Zemaya ono Galala ono Yedutuno, ba Berekhia, ono Asa ono Elikana, si so ba mbanua Netofa andrö.

 Halöŵö nono Lewi andrö 

III. 17 Ba sanaro ba mbawandruhö, ba Salumi ba Akubu ba Talamono ba Ahimana ba talifusöra; högö Zalumi, irege ma'ökhö andre
18 sanaro ia ba mbawandruhö zalaŵa andrö, tanö ba gatumbukha luo. Da'ö zanaro ba mbawandruhö, ba nahia Nono Lewi andrö.
19 Ba Salumi andrö, ono Goresi ono Gebiasafo ono Gora, ba talifusönia, si sawu ya'ira, nga'ötö Gora, ba no sangai-ngai halöŵö andrö, wanaro toyo mbawandruhö nose, si mane ira tuara föna, si no sanaro göi ba mbawandruhö ba nahia Yehowa,
20 ba Fineha andrö, ono Geleazari, ba no salaŵara, ba götö föna (Yamutolo ia Yehowa!)
21 Ba Sakharia andrö, ono Mezelemia, ba no sanaro ba mbawandruhö ba nose wama'ele'ö.
22 Ba ya'ira fefu, si no mututuyu, ba wanaro toyo mbawandruhö, ba no 212; ba ba mbanuara latanö ba zura nga'ötö döira. No Dawido ba Samueli sangi'ila andrö zamataro ya'ira, ba halöŵöra andrö.
23 Ya'ira ba onora, ba ba zinga mbawandruhö nahia Yehowa so, ba zinga mbawandruhö nahia ose andrö, ba wanaro. 24öfa nahia, zi so sanaro andrö: tanö ba gatumbukha luo ba tanö ba gaekhula ba tanö yöu ba tanö raya.
25 Ba talifusöra ba mbanua side-ide khöra, ba fitufitu bongi wa'ara möi-möi ira miyomo, ba wanolo ya'ira.
26 Ba satua zanaro ba mba wandruhö andrö, si daöfa, ba lö'ö sa aefa-aefa ba halöŵöra, fadoro. Da'ö Nono Lewi andrö. Ba nifaigi-faigira göi mbate'e andrö, fabaya nihöna andrö, ba gosali Lowalangi;
27 ba ba zi bongi, ba lö labulö'ö ira ba zi fasui gosali Lowalangi. Me no ya'ira zanaro ba zi bongi, ba ero na moluo, ba laku mbawandruhö.
28 Ba samaigi-maigi fakake ba wame'e sumange ösa, ira; la'ofaya, na la'ohe bakha ba na lafuli baero.
29 Ba so göi ösa nifataro samaigi-maigi gama-gama andrö, gama-gama ni'amoni'ö fefu, ba hamo si sökhi andrö ba agu ba fanikha ba rembaremba.
30 Ba ere ösa, ba no nifataro ba wamali'ö fanikha samohua rembaremba andrö.
31 Ba Matitia andrö, Ono Lewi, ono ma'uwu Gora andrö, Salumi, ono si a'a, ba no nifataro ba wogore kue.
32 Ba ma'uwu Gahati ösa, iwara, ba no nifataro ba wangali roti nifaigi-faigi andrö, ero na luo sabato.
33 Da'ö mege zanunö andrö, högö ngafu ba Nono Lewi; nahiara mbate'e andrö, lö halöŵöra bö'ö, me no bongi ma'ökhö lö aefa-aefa ira ba halöŵöra andrö.
34 Da'ö högö ngafu andrö ba Nono Lewi, ba watalifusöta andrö khöra, amaedola wurugö. Ba Yeruzalema so ira.

 Banua Gibeona Nga'ötö Zaulo 

IV. 35 Ba si so ba Gibeona, ba tua Gibeona andrö, Yeieli, ba töi wo'omonia, ba Ma'akha.
36 Ba ononia si a'a, ba Abedono, ba [itete ba] Suri ba Kisi ba Ba'ali ba Neri ba Nadabi,
37 ba Gedoro ba Ahio ba Sakharia ba Mikeloto.
38 Ba ono Mikeloto, ba Simea. Ba ya'ira göi, ba ba gamaudu dalifusöra so, ba Yeruzalema, awö dalifusöra andrö.
39 Ba ono Neri, ba Kisi, ba ono Gisi, ba Saulo, ba ono Zaulo, ba Yonata, ba Malikhisua ba Abinadabi ba Eseba'ali.
40 Ba ono Yonata, ba Meriba'ali, ba ono Meriba'ali, ba Mikha.
41 Ba ono Mikha, ba Fitono ba Melekhi ba Tarea ba Ahasi.
42 Ba ono Gahasi, ba Yaera, ba ono Yaera, ba Alemeti ba Asimaweti ba Simeri; ba ono Zimeri, ba Mosa.
43 Ba ono Mosa, ba Binea. Ba ono da'ö, ba Refaya, ba ono da'ö, ba Eleasa, ba ono da'ö, ba Aseli.
44 Ba önö nono Gaseli, ono matua, Aserika ba Bokhoru ba Sima'eli ba Searia ba Obadia ba Hanano döira. Da'ö nono Gaseli andrö.

Faza 10

Fa'amate ndra Saulo ononia 

I. 1 Ba no lalau ba Ndraono Gizeraeli Dawa Wilisiti; ba no moloi Ndraono Gizeraeli labe'e Dawa Wilisiti, ba hiza tou ba danö nibunu ba hili Giliboa.
2 Ba lö laböhöli ndra Saulo ononia Dawa Wilisiti, labunu sa'ae nono Zaulo, Yonata ba Abinadabi ba Malikhisua.
3 Ba me laforege khö Zaulo, me na la'ila ia si fafana, ba ata'u sibai ia zi fafana andrö.
4 Ba imane khö zolohe fangönania: Sobi zi'öliu ba fahö ndra'odo, fa böi möi dania zi lö muboto andrö, ba wango'aya ya'o! Ba lö edöna zolohe fangönania, me ata'u ia. Ba ituyu wöda Saulo, ba ilangögö.
5 Ba me i'ila solohe fangönania, no mate Zaulo ba ilangögö göi wödania, ba mate ia göi.
6 Si manö wa'amate Zaulo ba ononia si datölu, si samba omo ya'ira; endronga mate ira.
7 Ba me larongo Iraono Gizeraeli fefu ba ndraso, no moloi Ndraono Gizeraeli ba no mate Zaulo, fabaya ononia, ba laröi mbanuara, moloi. Ba so Ndrawa Wilisiti, ba la'okhögö nahiara.

 La'o'aya mbotonia Dawa Wilisiti, ba lahaogö wogo'o ya'ia banua Yabesi andrö 

II. 8 Ba mahemolu ö, ba so Ndrawa Wilisiti, ba wangai gama-gama nibunu, ba hiza tou Zaulo ba iraononia si datölu, ba hili Giliboa.
9 Ba lahalö gama-gamania, ba la'ohe högönia ba fangönania ba lafatenge zanöröi tanö Ndrawa Wilisiti, ba wangombakha ba nadura ba ba niha sato turia wemönara andrö.
10 Ba fangönania, ba labe'e ba gosali Lowalangira andrö, ba högönia, ba la'osö ba nomo Dagono.
11 Ba me larongo fefu nilau Ndrawa Wilisiti khö Zaulo banua Yabesi ba danö Gileadi, dozi,
12 ba maoso zabölöra fefu, lahalö mboto Zaulo ba boto ndraononia, la'ohe ba Yabesi. Ba lako'o mbotora ba mbörö manawa andrö ba Yabesi, ba mamoni ba gö ira, fitu bongi.
13 Tobali mate Zaulo ba horönia khö Yehowa, me lö ni'o'önia oroisa Yehowa ba me no isofu ba mbekhu, ba wama'ele'ö khönia lala,
14 me lö nisofunia khö Yehowa fama'ele'ö. Andrö wa ibe'e mate ia [Yehowa], ba fa'arazo, ba ibe'e khö Dawido, ono Giza'i.

Faza 11

Tobali razo Ndraono Gizeraeli Dawido. Atu'a ira ba hati Siona 

I. 1 Ba owulo Ndraono Gizeraeli fefu, khö Dawido, lamane khönia: Föfö nösiu ndra'aga!
2 Me föna sa'ae, me razo na Zaulo, ba no ya'ugö zolohe Iraono Gizeraeli, ba wasuwöta, ba ya'ugö göi zolohe mangawuli; ba noa göi imane khöu Lowalangiu, Yohowa: Ya'ugö dania zokubaloi banuagu Iraono Gizeraeli, ba razora ndra'ugö!
3 Ba möi khö razo ba Heberona, zatua Ndraono Gizeraeli fefu, ba fawu'u li khöra Dawido, ba Heberona, ba zanehe Yehowa; ba labayo ni razo Ndraono Gizeraeli Dawido, dali goroisa Yehowa andrö, nifa'ema Zamueli.
4 Ba isaŵa Yeruzalema Dawido, awö Ndraono Gizeraeli fefu — Yeruzalema Yebusi andrö; Iraono Yebusi, niha si tohöna ba danö, zi so ba da'ö.
5 Ba lamane khö Dawido banua Yebusi andrö: Lö'ö sa atu'a'ö ba da'e! Ba iforege Dawido, ba atu'a ia ba hati Siona, ya'ia mbanua Dawido andrö.
6 Ba da'ö imane Dawido: Ha niha zi oföna mangalani Iraono Yebusi, ba labe'e kumandra ba solohe! Ba si oföna möi yaŵa, ba Yoabi, ono Zeruya, ba tobali kumandra ia.
7 Ba ba hati andrö i'iagö sa'ae Dawido, andrö wa labe'e töinia mbanua Dawido.
8 Ba i'aro'ö mbanua andrö, fasui, i'otarai Milo andrö, fasui manö; ba Yoabi zangaro bö'önia, yomo ba mbanua.
9 Ba itugu tedou wa'abölö Dawido, itolo ia Yehowa ngahönö.

 Sabölö andrö khö Dawido 

II. 10 Ba da'e zalaŵa ba zabölö andrö khö Dawido, sanolo sibai ya'ia, me tobali razo ia, awö Ndraono Gizeraeli fefu, ba wamataro razo ya'ia, dali goroisa Yehowa ba Ndraono Gizeraeli.
11 Ba da'e wa'ato zabölö andrö khö Dawido: Yasobea, ono Hakhamoni, högö zi datölu andrö. Ilau dohonia, ba 300 zi mate, endronga.
12 Ba fanetenia, ba Eleazari, ono Dodo, ma'uwu Gahohi; samösa ia ba zi datölu, sabölö.
13 Awö Dawido ia ba Wasedami, me no owulo Ndrawa Wilisiti ba wasöndrata. Ba so ba da'ö mbolo nowi, gandru. Ba me moloi zato, labe'e Dawa Wilisiti,
14 ba la'agö dalu nowi, lafadöni [ba nemali] ba lalau ba Ndrawa Wilisiti, ba tobali femöna sebua, itolo Yehowa.
15 Ba samuza maökhö, ba datölu zi möi mitou khö Dawido, ba hati kara andrö, ba hati Adula, datölu salaŵa andrö, ba zi 30, me no ba zalo'o, ba Refa'i, labe'e golombaseŵara Dawa Wilisiti.
16 Ba hati andrö so Dawido, me luo da'ö, ba ba Mbetilekhema so Ndrawa Wilisiti sato.
17 Ba omasi Dawido [nidanö], ba imane: Ha niha zana'u gögu idanö, ba mba'a andrö, ba zinga mbawa göli Mbetilekhema?
18 Ba latörö golombaseŵa Ndrawa Wilisiti si datölu latimba ira, ba lata'u nidanö ba mba'a andrö, ba zinga mbawa göli Mbetilekhema, ba la'ohe khö Dawido. Ba lö edöna ibadu Dawido, iduwagö [sumange] khö Yehowa, imane:
19 Yamutenaŵa ndra'o Lowalangigu, fa böi ulau zi manö! Hadia, ubadu ndro zabölö andre, si no mangositengagö nosora, me möi ira? Lö'ö sa ba dödöra nosora, wolohe ya'ia ba da'e! — ba lö'ö manö ibadu. Da'ö nilau zabölö andrö, si datölu.
20 Ba Abiza'i, akhi Yoabi, ba no högö ba zi tölu ngafulu andrö. Ilau dohonia, ba 300 zi mate, ba no sebua turia ia, ba zi 30 andrö.
21 Ba zi 30, ba no sebua töi ia, ba ya'ia zolohe ya'ira, ba ba zi da tölu andrö, ba lö falaŵalaŵa ia.
22 Ba Benaya, ono Yehoyada, niha sabölö, sebua ilau, banua Gabase'eli. Ya'ia zamunu ono Garieli, Iraono Moabi, si darua. Ba samuza ma'ökhö, me so deu si baku, ba ibunu zingo, si tou ba mba'a.
23 Ba ibunu göi Ndrawa Miserayi, niha sebua sibai, lima hela. Sara doho ba danga Ndrawa Miserayi andrö, sezai mawö; ba ha si'o i'ohe khönia Benaya; ba ira'u doho andrö, ba danga Ndrawa Miserayi andrö, ba tohonia andrö ibe'e famununia.
24 Da'ö nilau Mbenaya, ono Yehoyada, ba sebua turia ia ba zi 30 sabölö andrö.
25 Ba zi tölu ngafulu, ba no sebua töi ia, ba ba zi datölu, ba lö falaŵalaŵa ia. Ba ibe'e högö wazuri ia Dawido, högö wazuri si lö aefa-aefa khönia.
26 Ba sabölö andrö, ba Azaheli, akhi Yoabi, ba Elihana, ono Dodo, banua Mbetilekhema,
27 ba Samoti, banua Haroro, ba Helesi, banua Walono,
28 ba Ira, ono Ike, banua Dekoa, ba Abiezeri, banua Ganatoti, ba Sibekhai,
29 banua Husa, ba Ilai,
30 banua Gahoho, ba Maharai, banua Netofa, ba Heledi, ono Mba'ana,
31 banua Netofa, ba Ita'i, ono Ribai, banua Gibea, ba mado Mbeniyami, ba Benaya, banua Wireato, ba Hurai,
32 banua Nahale-Gasi ba Abieli, banua Garaba, ba Asimaweti,
33 banua Mbakuri, ba Eliaba, banua Za'alabo, ba Hasemi,
34 banua Gizono, ba Yonata, ono Zage,
35 banua Harara, ba Ahiamo, ono Zakhara, banua Harara, ba Elifali, ono Guri,
36 ba Heferi, banua Mekhera, ba Ahia,
37 banua Walono, ba Hesero, banua Garemeli, ba Na'arai, ono Esibai.
38 Ba Yoeli, talifusö Natano, ba Mibihara, ono Hegeri,
39 ba Seleki, Iraono Gamoni, ba Naharai, banua Mbe'eroti, solohe fangöna khö Yoabi ono Zeruya,
40 ba Ira, banua Yatiri, ba Garebi, banua Yatiri.
41 Ba Uria, Iraono Kheti, ba Sabada, ono Gahelai,
42 ba Adina, ono Zisa, mado Rubeno, salaŵa ba mado Rubeno, ba tölu ngafulu nawönia,
43 ba Hanano, ono Ma'akha, ba Yozafati,
44 banua Metene, ba Usia, banua Gasehera, ba Sama ba Yeieli, ono Hotama, banua Garuri,
45 ba Yediaeli, ono Zimeri, ba talifusönia Yoha,
46 banua Disi, ba Elieli, banua Mahana'i, ba Yeribai ba Yosawia, ono Gelina'ama, ba Yitema, Iraono Moabi,
47 ba Elieli ba Obedi ba Ya'asieli, banua Mesobaya.

Faza 12

Sabölö andrö, si fao-fao khö Dawido, me moloi ia, me igohi ia Saulo 

I. 1 Ba da'ö zi möi awö Dawido ba Zikelagi, me no moloi ia ibe'e Saulo, ono Gisi. Föfö zabölö andrö göi ira, sanolo ba wasöndrata,
2 solohe fana, ba si no to'ölö ba waribosa, he kambölö ba he kabera, ba he zui ba wafanata. Iwa Zaulo andrö, mado Mbeniyami, ba
3 Ahieseri, högö, ba Yoasi, iraono Hasema'a, banua Gibea, ba Yesieli ba Feleti, iraono Gasimaweti, ba Berakha ba Yehu, banua Ganatoti.
4 Ba Yisimaya, banua Gibeona, sabölö ba zi tölu ngafulu andrö ba solohe ya'ira; ba Yeremia ba Yahasieli ba Yohanano ba Yosabada, banua Gedera.
5 Ba Eluzai ba Yerimoto ba Bealia ba Semaria ba Sefatia, banua Harifi;
6 ba Elikana, ba Yisiya ba Asare'eli ba Yuzeri ba Yasobeamo, ma'uwu Gora.
7 Ba Yula ba Sebadia, iraono Yerohamo, banua Gedoro.
8 Ba mado Gado, sanaŵa Dawido — ba hatinia andrö, ba danö si mate — niha sabölö, si no mangaro, ba wasöndrata, solohe baluse ba toho, hulö zingo wamaigida, ba no saoha ahe, si mane nago ba hili:
9 Ya'ia Geseri, högö, ba fanetenia, ba Obadia, ba fanete, ba Eliabi,
10 ba fanete, ba Misimana, ba fanete,
11 ba Yeremia, ba fanete, ba Ata'i,
12 ba fanete, ba Elieli, ba fanete, ba Yohanano, ba fanete, ba Elisabada,
13 ba fanete, ba Yeremia, ba fanete, ba Makhabanai.
14 Da'ö mado Gado; side-idera, ba ilaŵa zi otu, ba sabölöra, ba hönö ilaŵa.
15 Da'ö zangötö Yoridano, ba mbaŵa si föföna, me no afönu ngöfi, ba same'e moloi banua ba ndraso fefu, tanö ba gatumbukha luo ba tanö ba gaekhula.
16 Ba so göi ösa mado Mbeniyami, awö mado Yuda, sanaŵa Dawido, ba hati andrö.
17 Ba möi tou Dawido, i'ondrasi ira, humede ia khöra, imane: Na ba wa'atulö möi ami khögu, ba wanolo ya'odo, ba data'osara'ö dödöda; ba na ba wemanga mböligu, ba zi fa'udu khögu, möi ami, he ŵa'ae lö lalögu, si togule ba dangagu, ba yamufaigi Lowalangi ndra tuada, ba yamufatörö huku!
18 Ba ifarou Gamasai, högö zi 30, Eheha, ba imane: "Khöu ndra'aga, ya'ugö Dawido, awöu, ya'ugö, ono Giza'i! Ya ahowu, ya ahowu ndra'ugö, ba ya ahowu zanolo ya'ugö; noa sa itolo'ö Lowalangiu!" Ba itema ira Dawido, ba ifataro solohe sabölö andrö khönia.
19 Ba mado Manase ösa, sanaŵa Dawido, me möi ia awö Ndrawa Wilisiti, me lasuwö Zaulo ba lö'ö sa latolo Ndrawa Wilisiti, lafofanö sa'ae Dawido Dawa Wilisiti, me no mamagölö ira, lamane: Ma isaŵa zokhö ya'ia, Saulo, ba möi fa'aetu mbagida.
20 Ba me isaŵa Zikelagi, ba si möi khönia mado Manase, ba Adana ba Yosabada ba Yediaeli ba Mikhaeli ba Yosabada [na] ba Elihu ba Sileta'i, högö ngahönö mado Manase.
21 Ba latolo Dawido ba nemali andrö; noa sa sabölö ira fefu, ba tebe'e solohe sato ira.
22 Ero ma'ökhö sa so zanaŵa Dawido, ba wanolo ya'ia, irege ato sibai khönia zabölö, hulö si mane sabölö khö Lowalangi.

 Töi zi möi ba Heberona, ba wamataro razo Dawido 

II. 23 Ba da'e wa'ato högö zi möi fasuwö, si no mangaro, si möi khö Dawido, ba Heberona, ba wama'ema khönia fa'arazo Zaulo andrö, dali goroisa Yehowa:
24 Mado Yuda, solohe baluse ba toho, si no mangaro ba wasuwöta, ba no 6.800.
25 Ba mado Zimeoni, ba 7.100 zabölö.
26 Ba mado Lewi, ba 4.600.
27 Ba baero ö, ba Yoyada, salaŵa nga'ötö Ga'aroni, 3.700 ira,
28 ba Sadoki, ono matua sabölö; 22 zalaŵa ba watalifusöta andrö khöra.
29 Ba mado Mbeniyami, iwa Zaulo, ba 3.000; sato khöra, ba lö'ö sa laböhöli nga'ötö Zaulo, irugi luo da'ö.
30 Ba mado Geferayi, ba 20.800, sabölö ba sebua turia, ba watalifusöta andrö khöra.
31 Ba si matonga mado Manase, ba 18.000, nitötöi, ena'ö möi ira, ba wamataro razo Dawido.
32 Ba mado Isasari, si no aboto ba dödö inötö, sangila watahögö nilau Ndraono Gizeraeli, ba 200 högö, awö niwara fefu, barö mbawara.
33 Ba mado Zebuloni, ba 50.000, sabölö ba wasuwöta, si so ngawalö wangöna, ba si no mangaro, sangendröna manolo, si ha sara dödö.
34 Ba mado Nafetali, ba 1000 högö, ba 37.000 nawöra, solohe baluse ba toho.
35 Ba mado Dano, ba 28.600, si no mangaro, ba wasöndrata.
36 Ba mado Gaseri, ba 40.000, sabölö, sangendröna fao, ba wasuwöta.
37 Ba moroi ba zi tambai Yoridano: Mado Rubeno ba mado Gado ba si matonga mado Manase, ba 120.000, si so fangöna, hadia ia ngawalö, soguna ba wasuwöta.
38 Sabölö andrö fefu, si no mama'anö ba wasuwöta, zi möi ba Heberona, ha sara dödö, ba wamataro razo Ndraono Gizeraeli fefu Dawido. Ba he Iraono Gizeraeli fefu, si tosai baero ö, ba ha sara dödö, ba wamataro razo Dawido.
39 Ba tölu bongi ira ba da'ö khö Dawido, ba lafodiwo ira talifusöra andrö.
40 Ba sahatö ba da'ö, irege mado Isasari ba mado Zebuloni ba mado Nafetali, ba la'ohe mbalazo ba hulu galide ba ba hulu gondra ba ba hulu kudo kalide ba ba hulu zaŵi: öra hamo ba kue nilau bua ara ba kue nilau bua nagu ba agu ba fanikha ba saŵi ba biri-biri, oya sibai, me no somuso tödö Ndraono Gizeraeli.

Faza 13

Lahalö dawöla ni'amoni'ö andrö, la'ohe ba Yeruzalema 

I. 1 Ba mamagölö Dawido ba gumandra zi hönö ba ba gumandra zi otu ba ba zalaŵa fefu.
2 Ba imane Dawido, ba Ndraono Gizeraeli sato, fefu: Na omasi ami [göi], ba na moroi khö Lowalangida, Yehowa, ba datafatenge ba niwada misa, si no toröi furi heza, ba danö Ndraono Gizeraeli ba ba gere ba ba Nono Lewi, ba mbanua misa, nitehe khöra, fabaya benua ba ngai, ena'ö la'ondrasi ita,
3 ba ena'ö tafuli tahalö khöda dawöla Lowalangida andrö; me luo razo Zaulo, ba lö'ö sa ba dödöda ya'ia.
4 Ba latema linia sato fefu, hana na lamanö, me omasi zato niŵa'önia andrö.
5 Ba ifakaoni'ö Ndraono Gizeraeli fefu Dawido, i'otarai mbewe Zihora, ba danö Miserayi, numalö ba lala ba Hamata andrö, ena'ö lahalö dawöla Lowalangi, ba Giriati Yeari.
6 Ba möi ba Mba'ala [ya'ia Giriati Yeari ba mado Yuda] Dawido, awö Ndraono Gizeraeli fefu, ba wolohe miyaŵa, moroi ba da'ö, tawöla Lowalangi andrö, nifotöi tawöla Yehowa sidadao yaŵa kerubi.
7 Ba lahalö dawöla Lowalangi, ba nomo Gabinadabi, ba labe'e ba gureta si bohou, ba Usa ba Ahio zolohe kureta andrö.
8 Ba Dawido ba Iraono Gizeraeli fefu, ba molaya, wowaö-waö föna Lowalangi, laforege, manunö ira ba lalau mbiola nitika, side-ide ba sebua, ba labözi rafa'i ba faritia ba lalau dorofe.

 Fa'amate Usa andrö. Teröi ba nomo Gobedi-Edomo dawöla 

II. 9 Ba me larugi golayama mbasitö andrö ba Gidono, ba i'oro'ö dangania Usa, ba wolohelohe tawöla, me no lahole'ö ira saŵi andrö.
10 Ba tesao wönu Yehowa khö Usa, ba ibözi ia, ba tobali mate ia ba da'ö, föna Lowalangi.
11 Ba lö sökhi-sökhi dödö Dawido, me no ira'u manö Usa andrö Yehowa, ba labe'e sa'ae töi naha andrö Weresi Usa (Fondra'u Usa), irugi ma'ökhö andre.
12 Ba ata'u Dawido Lowalangi, me luo da'ö, ba imane: Ba he uwisa wolohe khögu tawöla Lowalangi andrö?
13 Ba lö ifa'ohe'ö khönia ba mbanua Dawido dawöla, ba ngai lala ifa'ohe'ö, ba nomo Gobedi-Edomo, banua Gata.
14 Ba toröi ba da'ö dawöla Lowalangi, khö Gobedi-Edomo, ba nomonia, tölu waŵa; ba ifahowu'o Yehowa zi samba omo ndra Obedi-Edomo, awö fefu hadia ia zi so khönia.

Faza 14

<div class="buku">
 Ifatenge duka khö Dawido Hiramo. Donga Dawido ba ononia ba Yeruzalema 

I. 1 Ba Hiramo andrö, razo Diro, ba ifatenge zinenge khö Dawido, ba ifa'ohe'ö geu, eresi, ba tuka gara ba tuka geu ifatenge, ba wolau omo khö Dawido.
2 Ba aboto ba dödö Dawido, wa no ifataro ia razo Ndraono Gizeraeli Yehowa, wa itugu ebua wa'arazonia [ibe'e Yehowa], börö mbanuania Iraono Gizeraeli.
3 Ba ba Yeruzalema, ba ihalö na ndra'alawe Dawido, ba tumbu-tumbu na khönia ndraono, ono matua ba ono alawe.
4 Da'e döi ndraono andrö, si tumbu khönia ba Yeruzalema: Samua ba Sobaba ba Natano ba Selomo,
5 ba Yibihara ba Elisua ba Elefeleto,
6 ba Noga ba Nefegi ba Yafia,
7 ba Elisama ba Be'eliada ba Elifeleti.

 Mendrua i'alani Ndrawa Wilisiti Dawido 

II. 8 Ba me larongo Dawa Wilisiti, no mubayoini razo Ndraono Gizeraeli fefu Dawido, ba so ira moroi si tou, dozi ira, ba wangalui Dawido. Ba me irongo da'ö Dawido, ba ifaondragö ira.
9 Ba me no larugi danö Dawa Wilisiti, me no lafazaewe ira ba zalo'o, ba Refa'i,
10 ba isofu khö Lowalangi Dawido, imane: Hadia, ufaondragö Ndrawa Wilisiti andrö, hadia, öbe'e ba dangagu ira? Ba imane khönia Yehowa: Ae'e — ube'e ba dangau ira!
11 Ba me lafa'ese ira miyaŵa, ba Mba'ali Werasi, ba ilau khöra Dawido, ba te'ala ira ibe'e. Ba imane Dawido: No muzaewe nemaligu fönagu ibe'e Lowalangi tangagu andre, si mane na atöla mba'a-ba'a nidanö! Andrö wa labe'e töi naha andrö Mba'ali Werasi (Sokhö fa'atöla</ref>
12 Ba laröi furi ba da'ö nadura, ba ifatunu'ö Dawido.
13 Ba ifuli so Ndrawa Wilisiti, labologö ira ba zalo'o.
14 Ba me ifuli isofu khö Lowalangi Dawido, ba imane khönia Lowalangi: Böi faondragö ira, fasui ira, moroi furi, ba otarai mbörö keretau andrö, wolau khöra!
15 Ba na örongo ruru zanörö ba hogu keretau andrö, ba labu; noa sa mowaö-waö fönau Lowalangi, ba wolau ba Ndrawa Wilisiti, ba zanuwö andrö.
16 Ba i'o'ö Dawido niŵa'ö Lowalangi khönia, ba te'ala Ndrawa Wilisiti labe'e, i'otarai Gibeona, irugi misa Geseri.
17 Ba humöngö duria Dawido ba danö niha bö'ö, fefu, ba dozi soi, ba ihawui fa'ata'ura Dawido Yehowa.

Faza 15

La'ohe ba Yeruzalema dawöla Lowalangi 

I. 1 Ba molau omo Dawido — tenga ha sambua — ba mbanua Dawido andrö, ba ifazökhi göi nahia dawöla Lowalangi andrö, ose ilau ba da'ö.
2 Imane Dawido me luo da'ö: Tawöla Lowalangi andrö, ba lö tola la'osa'ö niha bö'o, ha Ono Lewi andrö; me no ya'ira nitutuyu Yehowa, ba wangosa'ö tawöla Lowalangi, ba wangai-ngai halöŵö khönia, si lö mamalö-malö.
3 Ba ifakaoni'ö ba Yeruzalema Ndraono Gizeraeli fefu Dawido, ba wolohe miyaŵa tawöla Yehowa ba nahiania andrö, nilaunia.
4 Ba i'owuloi nga'ötö Ga'aroni Dawido, awö Nono Lewi andrö:
5 Nga'ötö Gahati andrö: Urieli, satua, ba talifusönia, 120.
6 Ba he nga'ötö Merari: Asaya, satua, ba talifusönia, 220.
7 Ba he nga'ötö Gereso: Yoeli, satua, ba talifusönia, 130.
8 Ba he nga'ötö Elisafa: Semaya, satua, ba talifusönia, 200.
9 Ba he nga'ötö Heberona: Elieli, satua, ba talifusönia, 80.
10 Ba he nga'ötö Usieli: Aminadabi satua, ba talifusönia, 112.
11 Ba ifa'aso gere andrö Dawido, Sadoki ba Abiataro, ba ono Lewi andrö, Urieli ba Asaya ba Yoeli ba Semaya ba Elieli ba Aminadabi,
12 ba imane khöra: No satua ngafu ami ba Nono Lewi, mi'amoni, ya'ami ba talifusömi, ena'ö mi'ohe miyaŵa dawöla Yehowa, Lowalangi Ndraono Gizeraeli ba naha andrö nilaugu nahania.
13 Me no lö ya'ami, ba zi föföna andrö, ba no ibözi ndra'aga Lowalangida, Yehowa, me lö ma'o'ö nifakhoinia.
14 Ba mamoni gere andrö, awö Nono Lewi andrö, ba wolohe miyaŵa tawöla Yehowa, Lowalangi Ndraono Gizeraeli.
15 Ba lafazaŵa dawöla Lowalangi Ono Lewi andrö, lahare'ö ba galisira heahea andrö, la'o'ö niwa'ö Moze dali goroisa Yehowa,

 Lafataro zanunö, Ono Lewi 

II. 16 Ba ibe'e li Dawido ba zatua Nono Lewi andrö, ba wamataro iwara andrö, sanunö, si so fakake ba wanunö, biola nitika, sebua ba side-ide ba faritia, ena'ö lafarongogö lua-lua wa'omuso dödö, sebua li.
17 Ba nifataro Nono Lewi andrö, ba Hemano, ono Yoeli, ba talifusöra Asafo, ono Mberekhia, ba iwara, nga'ötö Merari, Etano, ono Gusaya.
18 Ba awöra iwara na, amaedola dambalina: Sakharia, ono Ya'asieli, ba Semiramoto ba Yehieli ba Uni ba Eliabi ba Benaya ba Ma'aseya ba Matitia ba Elifelehu ba Mikeneya ba Obedi-Edomo ba Yeieli, sanaro ba mbawandruhö.
19 Ba Hemano ba Asafo ba Etano, sanunö, si so faritia, ba wangebua li.
20 Ba Sakharia ba Azieli ba Semiramoto ba Yehieli ba Uni ba Eliabi ba Ma'aseya ba Benaya, ba si so biola nitika sebua, si ohia'ö li nono alawe.
21 Ba Matitia ba Elifelehu ba Mikeneya ba Obedi-Edomo ba Yeieli ba Azasia, ba si so biola nitika side-ide, soli sesolo, fondrönia'ö.
22 Ba Kenania, satua Nono Lewi, ba wangosa'ö [tawöla] ba samaigi fangosa'ö andrö, me no to'ölö ia ba da'ö.
23 Ba Berekhia ba Elikana, ba no sanaro ba mbawandruhö, ba naha dawöla.
24 Ba Sebania ba Yozafati ba Netane'eli ba Amisai ba Sakharia ba Benaya ba Eliezeri, ere andrö, ba solau torofe, sowaö-waö föna dawöla Lowalangi, ba Obedi-Edomo ba Yehia, ba no sanaro ba mbawandruhö [göi], ba naha dawöla.

 Fa'omuso dödö Dawido, si fatuwu khö Mikhala 

III. 25 Ba möi Dawido, awö zatua Ndraono Gizeraeli, awö gumandra ngahönö, ba wolohe miyaŵa tawöla goroisa Yehowa, moroi ba nomo Gobedi-Edomo, oi so wa'omuso dödö.
26 Ba me itolo Lowalangi Nono Lewi andrö, sangosa'ö tawöla goroisa Yehowa, ba fitu rozi labe'e sumange ono zaŵi ba fitu nga'eu göi mbiri-biri si matua.
27 Ba baru sebua, tarafali, mbaru Dawido ba baru Nono Lewi fefu, sangosa'ö tawöla ba baru Genania, satua zangosa'ö, [högö] zanunö. Ba baru ba doto na, tarafali, mbaru Dawido.
28 Ba la'ohe miyaŵa dawöla goroisa Yehowa Iraono Gizeraeli fefu, no owua-wua dödö ba no ebua li dorofe sanau, ba so dorofe bö'ö ba faritia, ba biola nitika, sebua ba side-ide, lalau.
29 Ba me irugi mbanua Dawido tawöla goroisa Yehowa, ba ifaigi Mikhala andrö, ono Zaulo, moroi yaŵa ba zandrela. Ba me i'ila, wa ifaröga ia Dawido ba molaya, ba fatuwu ia khönia.

Faza 16

La'ohe baose dawöla 

I. 1 Ba me no la'ohe miyomo dawöla Lowalangi ba me no labe'e ba nose andrö, nilau Dawido nahiania, ba lafosumange Lowalangi, sumange nitunu ba sumange fangorifi.
2 Ba me no i'asiwai Dawido wame'e sumange nitunu andrö, awö zumange fangorifi ba ifahowu'ö niha sato ba döi Yehowa,
3 ba idozigö Ndraono Gizeraeli, he iramatua, ba he ira alawe, sambua roti ba samba su'a-su'a [agu] ba sagörö kue nilau bua nagu zamösa.
4 Ba ifataro sangai halöŵö Nono Lewi ösa föna dawöla Yehowa, ba ena'ö lasuno Yehowa, Lowalangi Ndraono Gizeraeli, ena'ö la'andrö saoha gölönia [wa'ebua dödönia] ba ena'ö la'ebua'ö döinia:
5 Asafo andrö, högö, ba Sakharia, tambalinania, ba Yeieli ba Semiramoto ba Yehieli ba Matitia ba Eliabi ba Benaya ba Obedi-Edomo ba Yeieli [na], si so nifoli, biola nitika, sebua ba side-ide; ba Asafo, ba samözi-mözi faritia,
6 ba Benaya ba Yehezieli, ere andrö, ba si lö mamulö'ö folau torofe, föna dawöla, si so sura goroisa Lowalangi andrö.

 Fanunö Dawido 

II. 7 Ba me luo da'ö, ba awena ibe'e li Dawido khö Gasafo ba ba dalifusönia, ba wolau "Mi'andrö saoha gölö khö Yehowa" andrö:
8 Mi'andrö saoha gölö khö Yehowa, mi'angaröfi li döinia! Midunö-dunö ba niha baero wolaunia andrö!
9 Mi'anunö khönia! Misuno ia! Ena'ö itörö limi zahöli-höli dödöda andrö khönia, fefu.
10 Misuno ami ba döinia andrö, ni'amoni'ö. Ya'omuso dödö zangalui Yehowa.
11 Mizofu-zofu Yehowa ba fa'abölönia andrö. Böi mifamalö-malö wangalui bawania andro.
12 Mitörö-törö tödömi zahöli-höli dödöda andrö khönia, nilaunia, tandra andrö khönia ba fanguhukunia, taroma linia.
13 Ya'ami, nga'ötö Gizeraeli, ya'ami enoninia, ma'uwu Yakobo, nitutuyunia!
14 Ya'ia, Yehowa, ba no Lowalangida; itöröi guli danö fanguhukunia andrö.
15 Irugi zi lö aetu böi olifu ami wawu'usa li andrö, khönia, taroma li andrö, niŵa'onia, ba ngahönö nga'ötö,
16 me fawu'u li ia khö Gaberahamo, ba fahölusania khö Giza'aki.
17 Ba no ibe'e amakhoita khö Yakobo, fawu'usa li si lö tebulö ba Ndraono Gizeraeli,
18 me imane: Khöu ube'e danö Gana'ana andrö, tana khömi, ondröita.
19 Me lö ato ami na, me ha fasamösa na, ba me si fatewu ami ba da'ö.
20 Ba latöröi soi niha andrö, lafa'ema danö.
21 Lö ibe'e nifakao niha bö'ö ira, ba razo i'otu'ö, börö ira. 22"Böi mibabaya nibayoinigu andrö, ba böi mifakao zame'ele'ö andrö khögu!"
23 Mi'anunö khö Yehowa, dozi tanö! Mi'ombakha'ö wangorifi andrö khönia, mi'erogö ma'ökhö!
24 Midunö-dunö ba niha baero duriania, ba ba niha fefu zahöli-höli dödö andrö khönia.
25 Me no sebua Yehowa, ba me no si nangea nisuno sibai, ni'ata'ufi, yaŵa Lowalangi bö'ö, fefu.
26 Lowalangi niha baero andrö sa, fefu, ba adu, ba Yehowa, ba no samazökhi banua si yaŵa.
27 Lakhömi ba fa'asalaŵa fönania, fa'abölö ba fa'owua-wua dödö ba nahiania.
28 Mibe'e khö Yehowa, ya'ami ngawalö soi niha, mibe'e khö Yehowa lakhömi ba fa'abölö.
29 Mibe'e khö Yehowa zumange döinia andrö; mi'ohe game'ela ba mi'ondrasi ia. Mi'angalulu khö Yehowa, mi'angehao, fangehao ni'amoni'ö.
30 Mi'anizi-nizi fönania, dozi tanö! Noa göi i'aro'ö gölia uli danö, ba lö mangiwa.
31 Ya'omuso dödö mbanua si yaŵa ba ya'owua-wua dödö guli danö, ba yalamane niha baero: No razo Yehowa!
32 Yamu'ugu-ugu nasi ba ösinia, yama'iki mbenua ba hadia ia fefu ba khönia.
33 Ba fefu döla geu sa'ae ba gatua, ba owua-wua dödö föna Yehowa; so ia sa moroi sa, ba wanguhuku ösi guli danö.
34 Mi'andrö saoha gölö khö Yehowa, me no si sökhi tödö ia; me si lö aetu wa'ebua dödönia andrö.
35 Ba mimane: Tolo ndra'aga, Lowalangi, ya'ugö, sangorifi ya'aga, ba ozaragö ndra'aga ba efa'öga ba danga niha baero, ena'ö ma'andrö saoha gölö ba döimö andrö, ni'amoni'ö, ba ena'ö masuno ndra'aga ba wanuno ya'ugö andrö.
36 Nisuno Yehowa, Lowalangi Ndraono Gizeraeli, götö-götö wa'ara! Ba lamane sato fefu: Yaduhu! ba lasuno Yehowa.

 Tefataro ba wamosumange Yehowa Nono Lewi ba ere 

III. 37 Ba ifataro ba da'ö föna dawöla goroisa Yehowa, Gasafo andrö ba talifusönia, ena'ö böi lafamalö-malö wangai-ngai halöŵöra föna dawöla andrö, ero ma'ökhö.
38 Ba Obedi-Edomo, ono Yedutuno, ba Hosa ba talifusöra, 68 ira. Obedi-Edomo, ono Yedutuno, ba Hosa, ba ibe'e sanaro ba mbawandruhö.
39 Ba Sadoki ere ba talifusönia ere andrö, ba föna nose ba hili-hili andrö ba Gibeona ifataro,
40 ena'ö böi lafamalö-malö, na mahemolu mbanua ba na tanö owi, wame'e sumange nitunu khö Yehowa, ena'ö latörö fefu gamakhoita andrö ba goroisa Yehowa, niŵa'önia ba Ndraono Gizeraeli.
41 Ba awöra ndra Hemano Yedutuno ba ha niha na ira, nitutuyu, nitötöi töi, ba wangandrö saoha gölö khö Yehowa, me si lö aetu wa'ebua dödönia.
42 Ba awöra ndra Hemano Yedutuno no mege, ba so dorofe ba faritia ba zanunö andrö, ba hadia ia nifoli ba zinunö andrö khö Lowalangi; ba iraono Yedutuno andrö, ba ba mbawandruhö.
43 Ba mofanö zato, ifuli ia khöra zamösana. Ba ifuli göi ia Dawido, ba wangowai soroiyomonia.

Faza 17

Omasi Dawido ilau gosali khö Lowalangi 

I. 1 Ba me noa sa'ae möi yomo ba gödonia Dawido, ba samuza ma'ökhö, ba imane khö Natano sama'ele'ö: Hiza, ya'o, ba ba nomo eresi sodo, ba ha oloso nose dawöla goroisa Yehowa!
2 Ba imane Natano khö razo: Falua hadia ia zi so ba dödöu, itolo'ö sa Lowalangi.

 Tefatenge khönia Natano ba tefabee'u khönia wa'asalaŵa si lö aetu 

II. 3 Ba ba zi bongi andrö, ba so niŵa'ö Lowalangi khö Natano, imane:
4 Ae khö genonigu Dawido, ba ömane khönia: Da'ö niŵa'ö Yehowa: Tenga ya'ugö zolau nahiagu omo.
5 Lö'ö sa atö ni'onahiagu omo, i'otarai me u'ohe miyaŵa Ndraono Gizeraeli, irugi ma'ökhö andre; barö nahia ose mege utöröi danö.
6 Götö zi no fao-fao ndra'o ba Ndraono Gizeraeli fefu, ba hadia, ba no urai ube'e li ba zanguhuku Iraono Gizeraeli, ha niha ia, ba niŵa'ögu fokubaloi banuagu Iraono Gizeraeli, hadia, samuza no umane: Hana wa lö milau khögu gödo eresi?
7 Ba ömane sa'ae khö genonigu Dawido: Da'ö niŵa'ö Yehowa ngahönö: No ba mbenua uhalö ndra'ugö, me kubalo mbiri-biri ndra'ugö, ena'ö razo mbanuagu Iraono Gizeraeli ndra'ugö,
8 ba no utolo'ö ba nilaumö fefu, ba no uhori fönau nemaliu; ba ebua döimö ube'e, timba döi wondrege zebua ba guli danö.
9 Ba ba mbanuagu Iraono Gizeraeli, ba ututuru nahara tanö, ba utanö ira, ba da'ö, ena'ö ba nahara andrö soso ira ba ena'ö tebai sa'ae lahori ira niha samakao awöra, si mane föna.
10 I'otarai götö zanguhuku andrö, nifatarogu högö mbanuagu Iraono Gizeraeli, ba uhöndrögö fefu zi fa'udu khöu. Ba u'ombakha'ö khöu: Yehowa zolau omo khöu.
11 Na no irugi baŵau wa'amate dania, na möi'ö ba ngai ndra tuau, awena dania uhonogöi fangaliu ma'uwumö, nga'ötöu andrö, ba u'a'aro'ö wa'asalaŵania.
12 Da'ö dania zolau omo khögu, ba si lö tebulö dadaoma zalaŵa khönia ube'e, irugi zi lö aetu.
13 Amania ndra'o, ba onogu ia. Ba fa'ahakhö dödögu andrö, ba lö uböda khönia, si mane famödagu ya'ia khö razo andrö fönau.
14 Si lö tebulö ia satua baomo khögu ba razo mbanuagu, ube'e, ba dadaomania, ba si lö awu'a, götö-götö wa'ara.

 Fangandrö Dawido, fangandrö saoha gölö 

III. 15 Ba dali sibai daroma li andrö ba angilata andrö, khö Natano, ba wehedenia khö Dawido.
16 Ba möi baose Dawido, mudadao ia föna Yehowa ba imane: "He Yehowa, Lowalangigu! Ha niha ndra'odo, ba ha niha zoroiyomogu fefu, wa no ötolodo irugi da'e?
17 Ba lö'ö na sa ahono dödöu ba da'ö, ya'ugö Lowalangi, noa na göi öfabu'u limö ba nga'ötö zawuyumö, götö-götö wa'ara, ya'ugö Yehowa, Lowalangi.
18 Ba hadia na niŵa'ö Dawido khöu? Noa sa aboto ba dödöu zawuyumö andre!
19 He Yehowa, börö zawuyumö andre ba dali dödöu, ba wolaumö da'ö, wa no ö'ombakha'ö khö zawuyumö andre zi sökhi andrö fefu.
20 He Yehowa, lö si falaŵalaŵa khöu ba lö Lowalangi baerou, dali fefu nirongoma tögi dalingama.
21 Ba heza ba guli danö so niha bö'ö si falaŵalaŵa ba mbanuau Iraono Gizeraeli, heza so soi, si no möi Lowalangi, ba wangöhöli ya'ia banuania, ba ba wangebua töinia, ba ba wamatörö khönia sebua ba sata'u ita, wanimba föna mbanuania andrö soi bö'ö, fabaya Lowalangira?
22 Ba ya'ugö, ba no öhonogöi banuamö mbanuau Iraono Gizeraeli, irugi zi lö aetu, ba no tobali Lowalangira ndra'ugö, ya'ugö Yehowa.
23 Ba iada'e, ya'ugö Yehowa, ba ena'ö na lö tebulö nifabu'umö andrö ba khö zawuyumö andre ba ba nga'ötönia, irugi zi lö aetu; ba törö nifabu'umö andrö.
24 Ba oroma dania, wa no si ndruhu döimö andrö ba teturia ia götö-götö wa'ara; ba da'ö döimö: Yehowa ngahönö, Lowalangi Ndraono Gizeraeli, ba si lö tebulö fönau nga'ötö zawuyumö Dawido.
25 Noa sa öbokai khö zawuyumö, wa ya'ugö zolau omo khönia, ya'ugö Lowalangi, andrö wa no abe'e dödö zawuyumö, ba wamarongogö khöu fangandrö andre.
26 Ba hiza, ya'ugö Yehowa, no ya'ugö Lowalangi, me no öfabu'u khö zawuyumö zi sökhi sibai andrö, 27— ba iya'e, ba aohasi gölöu, ba wamahowu'ö nga'ötö zawuyumö andre, ena'ö böi tebulö fönau. Hadia sa nifahowu'ömö, ya'ugö Yehowa, ba lö tebulö nifahowu'ö!"

Faza 18

Abölö Dawido ba wasuwöta ba Ndrawa Wilisiti ba ba Ndraono Moabi ba ba Ndrawa Garamo ba ba Ndraono Gedomo 

I. 1 Aefa da'ö, ba ilau ba Ndrawa Wilisiti Dawido, ihöndrögö ira, ba ifadöni khöra Gata, fabaya halama soya khöra.
2 Ba ilau göi ba Ndraono Maobi, ba tobali möi barö mbawa Dawido Ndraono Moabi, same'e beo khönia.
3 Ba i'alani na göi Hadarezeri, razo Zoba, Dawido, tanö ba Hamata, me no ba lala ba Oifarati so ia, ba wangaro'ö fa'arazonia ba da'ö.
4 Hönö zahulu Dawido khönia kureta ba 17.000 zi fakudo ba 20.000 zi lö kudo i'oloi'ö niha; ba ba kudo andrö, ba ahori ifa'eŵa'ö gölu'ölu Dawido, ha 100 nga'eu isaigö.
5 Ba me latolo Hadarezeri, razo Zoba, Dawa Garamo ba Ndramaseko, ba 22.000 zi mate Dawa Garamo ibe'e Dawido.
6 Ba ifataro gumandru ba danö Ndrawa Garamo Dawido, ba danö Ndramaseko, ba tobali möi barö mbawa Dawido Ndrawa Garamo, same'e beo khönia; tolali sabölö manö Dawido, heza möi ia, ibe'e Yehowa.
7 Ba ahulu göi Dawido baluse ana'a andrö, baluse genoni Hadarezeri, ba ifa'ohe'ö ba Yeruzalema.
8 Ba ebua sibai göi zahulu ia töla, ba mbanua Hadarezeri andrö, ba Deba ba ba Gunu.
9 Ba me irongo To'u, razo Hamata, no te'ala zabolö andrö khö Hadarezeri, razo Zoba, fefu, ibe'e Dawido,
10 ba ifatenge khö razo, Dawido, nononia Hadoramo, ba wangowai ya'ia, ba ba wamahuwu'ö ya'ia ba wanuwönia Hadarezeri andrö, si no abölö ia — noa sa fasuwö ira göi föna Do'u Hadarezeri, — ifa'ohe'ö khönia gama-gama ana'a ba firö ba töla.
11 Ba da'ö göi, ba i'amoni'ö khö Yehowa Dawido, awö wirö andrö ba awö gana'a, nihalönia ba niha andrö, fefu, ba Ndraono Gedomo ba ba Ndraono Moabi ba ba Ndraono Gamoni ba ba Ndrawa Wilisiti ba ba Ndraono Gamaleki.
12 Ba Abiza'i, ono Zeruya, ba solau ba Ndraono Gedomo, ba ndraso nasio, 18.000 zi mate.
13 Ba ifataro gumandru ba danö Ndraono Gedomo ba tobali barö mbawa Dawido Ndraono Gedomo fefu. Ba sabölö Dawido, ibe'e Yehowa, gofu he irugi.

 Enoni Dawido 

II. 14 Ba razo Dawido ba Ndraono Gizeraeli fefu, huku satulö ifatörö ba mbanuania fefu.
15 Ba Yoabi, ono Zeruya, ba no kumandra zabölö, ba Yozafati, ono Gahiludi, ba no sa'asa sebua.
16 Ba Sadoki, ono Gahitubi, ba Abimelekhi, ono Gabiataro, ba ere; ba Sawesa, ba durutuli.
17 Ba Benaya, ono Yehoyada, ba kumandra wazuri, ba iraono Dawido, ba no amaedola zi a'a genoni razo.

Faza 19

I'o'aya zinenge Dawido razo Ndraono Gamoni 

I. 1 Aefa da'ö no mege, ba mate Nahasi andrö, razo Ndraono Gamoni, ba fangalinia razo, ba ononia Hanuno.
2 Ba imane Dawido: Da'u'oroma'ö wa'ebua dödögu khö Hanuno, ono Nahasi, me no ebua göi dödö namania khögu mege. Ba ifatenge zinenge Dawido, ba wondrara tödö Hanuno ba khö namania. Ba me larugi danö Ndraono Gamoni, khö Hanuno, enoni Dawido andrö,
3 ba wondrara tödönia, ba lamane salaŵa Ndraono Gamoni, khö Hanuno: Hadia, faduhu dödöu, wa sumange namau khö Dawido wamatenge khöu sondrara tödöu? Faya na tenga ba wamauze banua ba ba wanudugö dania ifatenge khöu genoninia Dawido, ba ba wamauze tanö.
4 Ba ifara'u'ö genoni Dawido Hanuno, ifatöwö'ö ira, ba barura, ba lafalo'o, irege daro'o, ba ifatenge mangawuli ira.
5 Ba me so zangombakha khö Dawido, hadia nilau ba zinengenia andrö, ba ifatenge zamaondragö ya'ira — noa sa aila sibai ira — imane khöra razo: Mi'iagö Yerikho, irege ifuli anau gambimi, awena dania mifuli ami.

 Fasuwöta ba Ndraono Gamoni, ba zi fa'awö Dawa Garamo; Dawido zabölö 

II. 6 Ba me aboto ba dödö Ndraono Gamoni, wa no abao dödö Dawido khöra, ba 220.500 balaki lafa'ohe'ö firö ira Hanuno, ba wowöli kureta, fabaya si fakudo, ba Ndrawa Garamo ba Mezofotamia ba ba Ma'akha ba ba Zoba.
7 Ba 32.000 la'öli kureta, ba fao razo Ma'akha ba sabölö andrö khönia. Ba so da'ö, ba wanuwö Medeba. Ba la'owoloi ira Iraono Gamoni, moroi ba mbanua khöra misa, ba möi manuwö.
8 Ba me irongo da'ö Dawido, ba ifatenge Yoabi, awö zaradadu andrö fefu.
9 Ba so moroi yomo Ndraono Gamoni, la'angenoligö ira, fönaföna mbawa göli mbanua, ba razo andrö, si no möi awöra, ba no tonia, baero ba mbenua.
10 Ba me i'ila Yoabi, faoma so zolau khönia, he moroi föna, ba he moroi furi, ba itutuyu zabölö Ndraono Gizeraeli ba ifaondragö Ndrawa Garamo.
11 Ba si tosai niha, ba ibe'e ni'ohe nakhinia Abiza'i, ba wolau ba Ndraono Gamoni.
12 Ba imane wame'e li ba da'ö: Na tebai ulaŵa Ndrawa Garamo, ba möi'ö manolo ya'odo; ba na tebai ölaŵa Ndraono Gamoni, ba so ndra'o, ba wanolo ya'ugö.
13 Abe'e'ö dödöu, ba ena'ö faoma abe'e ita, ba wangorifi banuada ba banua Lowalangida andrö — ba yamulau zomasi ia Yehowa!
14 Ba ifaondragö Ndrawa Garamo Yoabi, ba wolau khöra, i'ohe zabolö andrö, si fao khönia, ba moloi Ndrawa Garamo ibe'e.
15 Ba me la'ila Iraono Gamoni moloi Ndrawa Garamo ibe'e Yoabi, ba moloi göi ira föna nakhinia, lawuwu ira miyomo ba mbanua. Ba ifuli ia ba Yeruzalema Yoabi.
16 Ba me la'ila Dawa Garamo te'ala ira labe'e Iraono Gizeraeli, ba lafatenge zinenge, lafakaoni'ö Ndrawa Garamo yefo Oifarati; ba solohe ya'ira, ba Sofakhi, kumandra andrö khö Hadarezeri.
17 Ba me la'ombakha'ö da'ö khö Dawido, ba i'owuloi Ndraono Gizeraeli fefu, i'ötö Yoridano, irugi Helami ba ibase'ö ira ba da'ö. Ba so Ndrawa Garamo, la'angenoligö ira, ba wolau khö Dawido, ba fasöndra ira khönia.
18 Ba moloi Ndrawa Garamo labe'e Iraono Gizeraeli, ba 7.000 kudo sondröni kureta ba 40.000 niha si lö kudo zi mate ba Ndrawa Garamo labe'e ira Dawido, ba he Sofakhi andrö, kumandra, ba labunu.
19 Ba me la'ila banua Hadarezeri no te'ala ira labe'e Iraono Gizeraeli, ba la'atulö'ö ira khö Dawido, möi ira barö mbawania, ba abua gölö Ndrawa Garamo latohugö wanolo Iraono Gamoni.

Faza 20

Atu'a Yoabi ba Raba 

I. 1 Ba döfi aefa da'ö, me baŵa wanuwö ba razo, ba i'ohe zabölö Yoabi ba ifufu danö Ndraono Gamoni. Ba möi ia musuwö Raba, ba no toröi ba Yeruzalema Dawido. Ba atu'a Yoabi ba Raba, ba idudugö.
2 Ba ihalö zaembu ba högö [nadu] Milikomo Dawido, ba itulo, ba 49 kilo [ana'a] wa'abua, si so mani-mani, sambua, sebua sibai böli. Ba i'anaembu Dawido; ba ebua sibai lahalö sahulu ira ba mbanua andrö.
3 Ba he niha, ösi mbanua, ba la'oloi'ö, ba ibali'ö dawa rate Dawido, sogaragazini eu ba samaku tanö ba solau eu. Ba si manö göi wolaunia ba mbanua Ndraono Gamoni bö'ö, fefu. Ba mangawuli ba Yeruzalema Dawido, awö zato fefu.

 Fasuwöta ba Ndrawa Wilisiti 

II. 4 Ba aefa da'ö, ba fasuwö zui ira ba Ndrawa Wilisiti, ba ngai Gezeri. Ba da'ö ibunu Sibekhai, banua Husa, Zifa'i, nga'ötö zebua niha andrö, ba tobali tehöndrögö ira.
5 Ba me fasuwö zamuza tö ba Ndrawa Wilisiti, ba ibunu Elihana, ono Ya'iro, Lami andrö, talifusö Goliato no, banua Gata, si so toho, sezai hao totoa.
6 Ba me fasuwö zui ba ngai Gata, ba so ba da'ö niha sebua sibai, si önö'önö tuturu danga ba önö'önö duturu kahe, 24 fefu, nga'ötö zebua niha göi.
7 Me i'o'aya Ndraono Gizeraeli da'ö, ba ibunu ia Yonata, tana nono Dawido, ono ga'ania Simea.
8 Nga'ötö zebua niha da'ö no mege, ba Dawido ba enoninia zamunu ya'ira.

Faza 21

Sala Dawido, fangofaya niha 

I. 1 Ba maoso Zatana, udu Ndraono Gizeraeli, ifarou Dawido, ba wangofaya Iraono Gizeraeli.
2 Ba imane Dawido khö Yoabi ba ba zalaŵa mbanua: Mi'ae mi'ofaya Ndraono Gizeraeli, mi'otarai Mbereseba, numalö ba Dano, ba mi'ombakha'ö khögu, ena'ö urongo ha wa'ato ira!
3 Ba imane Yoabi: Yamunönö mbanuania Yehowa, ha wa'ato ira, yamube'e meotu tö zi manö, ba oi sa atö barö mbawa zokhö ya'o ira, ya'ugö sokhö ya'o, razo — ba hana sa wa i'oroi'ö da'ö sokhö ya'o? Hana wa tobali horö Ndraono Gizeraeli?
4 Ba lö tebulö li razo khö Yoabi, ba mofanö sa'ae Yoabi, itöröi mbanua Ndraono Gizeraeli fefu; ba noa da'ö, ba ifuli ia ba Yeruzalema.
5 Ba i'ombakha'ö khö Dawido Yoabi wa'ato nisöndrania ba wangofaya sato: Iraono Gizeraeli fefu, ba no 1.100.000 zolohe baluse, ba mado Yuda, ba no 470.000 zolohe baluse. 6(Ba mado Lewi, ba mado Mbeniyami, ba lö ni'ofayania, me no anuzu dödö Yoabi goroisa razo andrö.)
7 Ba si fatuwu khö Lowalangi da'ö, ba ifakao Ndraono Gizeraeli.
8 Ba imane Dawido khö Lowalangi: No ebua horögu, me no ulau da'ö. Ba iya'e, ba bologö dödöu ba lalö genoniu andre, noa sa elungu sibai ndra'o!

 Itegu ia Gado sama'ele'ö. Fökhö waba 

II. 9 Ba humede Yehowa khö Gado andrö, sangi'ila khö Dawido, imane:
10 Ae hede khö Dawido, ömane: Da'ö niŵa'ö Yehowa: Tölu balö uŵa'ö khöu, tuyu zambalö nilaugu khöu!
11 Ba möi yomo khö Dawido Gado, imane khönia: Da'ö niŵa'ö Yehowa; Tuyu khöu!
12 Ma medölu fakhe lofo mbanua, ba ma tölu waŵa woloiloi labe'e udumö, ba ikhamö ami si'öli nemaliu, ba ma tölu ngaluo zi'öli Yehowa, fökhö waba, ba danö, mala'ika Yehowa, samakiko Iraono Gizeraeli ba mbanuara fefu. Ba faigi, hadia nifuligu khö zamatenge ya'o.
13 Ba imane Dawido khö Gado: Sata'u sibai ndra'odo — hana na gönado tanga Yehowa, me no sahakhö sibai tödö ia; lö'ö sa omasido gönado tanga niha!
14 Ba ifatörö wökhö waba ba Ndraono Gizeraeli Yehowa, ba 70.000 zi mate Iraono Gizeraeli.

 Famakao Yeruzalema, ba itimba Dawido sumange andrö nibe'enia ba golayama wakhe khö Gorana 

III. 15 Ba ifatenge ba Yeruzalema mala'ika andrö Lowalangi, ba wamakiko ya'ira; ba barö wamakiko andrö, ba ifaigi Yehowa, ba mangesa dödönia ba wamakao andro, ba imane ba mala'ika andrö, samakiko ya'ira: Noa, böda sa'ae dangau! — ba yaŵa golayama mbasitö khö Gorana, Iraono Yebusi, so mala'ika andrö.
16 Ba me ifaöga hörönia Dawido, ba i'ila mala'ika andrö, ba dalu mbanua, sara wöda ba dangania, si no isöbi, ni'oro'ö yaŵa Yeruzalema. Ba lafalögu tou ira Dawido ba satua mbanua, baru bu mbarura.
17 Ba mangandrö Dawido khö Lowalangi, imane: Ya'odo zame'e oroisa ba wangofaya niha, ba tobali ya'odo zamazökhi horö, ba si no mosala sibai; ba ya'ira andrö, biri-biri andrö, ba hadia horöra? He Yehowa, Lowalangigu, khögu lau ba ba zi sawu ya'aga, ba böi lau ba mbanuau, fa böi ahori ira ba wökhö.
18 Ba no ibe'e li khö Gado mala'ika Yehowa, ba wanguma'ö khö Dawido, yamöi miyaŵa, ba wama'anö naha wame'e sumange khö Yehowa, ba golayama mbasitö andrö khö Gorana, Iraono Yebusi.
19 Ba möi miyaŵa Dawido, me no iŵa'ö khönia Gado, me no ifa'ema khönia niŵa'ö Yehowa.
20 Ba ifuli ia Orana, ba i'ila mala'ika andrö, ba labini'ö ira iraononia andrö si öfa, si so khönia ba da'ö; samöbörö gandru Gorana.
21 Ba me möi khö Gorana Dawido, ba ifakhölö ia Orana, ba i'ila Dawido moroi sa. Ba iröi golayama mbasitö, ba ifaöndrö ia föna Dawido, arakha irugi tou danö bawania.
22 Ba imane Dawido khö Gorana: Be'e khögu golayama mbasitö andrö, ena'ö ba da'ö ufa'anö naha wame'e sumange khö Yehowa, ube'e khöu ndrohu-ndrohu mbölinia, lö u'ambösi, ena'ö döhö wökhö andrö ba mbanuada.
23 Ba imane Orana khö Dawido: Halö ia khöu, yamulau zomasi ia sokhö ya'o, razo. Hiza, ube'e khöu zaŵi andrö sumange nitunu, ba famöbörö andrö, ba ube'e eu, ba gandru andrö, ba ube'e sumange ni'a — ahori ube'e khöu.
24 Ba imane sa razo, Dawido, khö Gorana: Böi, u'öli, lö u'ambösi mböli; si so khöu, ba lö uhalö khö Yehowa, ba wame'e sumange nitunu, si lö böli.
25 Ba 600 zekeli balaki ibe'e Dawido khö Gorana, böli naha andrö.
26 Ba ifa'anö ba da'ö naha wame'e sumange Dawido, ba ibe'e zumange nitunu ba sumange fangorifi; ba me i'angaröfi li Yehowa, ba itema linia alitö moroi yaŵa ba mbanua, saekhu ba naha wame'e sumange nitunu.
27 Ba iŵa'ö ba mala'ika andrö, ifuli isaembugö wödania.
28 Ba me luo da'ö, me no i'ila Dawido, itema linia Yehowa ba golayama mbasitö andrö khö Gorana, Iraono Yebusi, ba mame'e-me'e sumange ia ba da'ö.
29 Ba ose Yehowa andrö, nilau Moze ba danö si mate, fabaya naha wame'e sumange, ba ba hili-hili andrö, ba Gibeona so, me luo da'o.
30 Ba tebai i'oroma'ö ia ba da'ö Dawido, ba wangalui Lowalangi, me no tokea ia ba wöda mala'ika Yehowa andrö.

Faza 22

Ihonogöi naha gosali Dawido, ba ihöna geu, awö gara 

I. 1 Ba imane Dawido: Ba da'e dania nahia Lowalangi, Yehowa, ba da'e naha wame'e sumange nitunu andrö, nibe'e Ndraono Gizeraeli.
2 Ba iŵa'ö Dawido, la'owuloi zi fatewu ba danö Ndraono Gizeraeli ba ifataro zanoto kara, ba wanoto kara si öfa sagi andrö soguna ba wolau osali Yehowa.
3 Ba ihöna zi'öli Dawido, nibali'ö osö-osö lagö mbawandruhö ba famakhai; ba töla ihöna, irege lö mutaha mutulo, ba eu balo, eresi,
4 si tebai sa'ae la'erai; oya sibai sa la'ohe khö Dawido balo eresi banua Zidona ba banua Diro.
5 Imane sa dödönia Dawido: Iraono na nonogu Selomo, sambö fa'abe'e na; ba osali andrö, nilau khö Yehowa, ba lötolalö ebua sibai, ena'ö fangebua döi ba fa'amoadu ia ba da'ö dania, wamaigi niha bö'ö fefu. Ba da'uhöna khönia zoguna. Ba ihöna sibai Dawido, gasa-gasa wa'amatenia.

 Ifarou dödö Zelomo, ba wolau osali dania 

II. 6 Ba humede ia khö nononia Selomo ba ibe'e li khönia, ba wolau osali khö Yehowa, Lowalangi Ndraono Gizeraeli.
7 Imane Dawido khö Zelomo: He onogu! No uŵa'ö tödögu, ya'o zolau osali, nahia döi Lowalangigu Yehowa.
8 Ba humede khögu Yehowa, imane: No oya aduwa do niha öbe'e, ba no abölö wanuwöu: lö tola ya'ugö zolau nahia döigu, me no oya aduwa ba danö do niha, öbe'e, ba zanehe ndra'odo.
9 Ba tumbu khöu nono matua dania, ba niha sahono-hono dania da'ö, ba utimba khönia nemalinia fefu, fasui. Selomo sa döinia; ba fa'atulö ba fa'ahono ube'e ba Ndraono Gizeraeli, ba götönia.
10 Da'ö dania zolau osali, nahia döigu; onogu ia, ba amania ndra'o, ba u'a'aro'ö dadaoma zalaŵa khönia, ba Ndraono Gizeraeli, irugi zi lö aetu.
11 Ba iya'e sa'ae, ya'ugö onogu, ba yamutolo'ö Yehowa, ena'ö mofozu wolaumö, ba ena'ö ölau gosali andrö kho Lowalangiu, Yehowa, si mane nifabu'unia, nitandrösaigö khöu.
12 Yamube'e khöu wa'atua-tua ba fa'aboto ba dödö Yehowa, ba yamufataro razo Ndraono Gizeraeli ndra'ugö, ba ena'ö ö'o'ö goroisa Lowalangiu Yehowa.
13 Awena dania mofozu wolaumö, na ötörö sibai gamakhoita andrö, awö nihuku andrö, niŵa'ö Yehowa khö Moze, nifa'ema ba Ndraono Gizeraeli. Abe'e'ö dödöu, ya sabölö ndra'ugö! Böi busi dödöu ba böi be'e nikeani ndra'ugö!
14 Hiza, lö lai wamakaogu andrö, ba no uhöna zoguna ba wolau osali Yehowa andrö: 397.050.000 balaki gana'a ba 220.500.000 balaki wirö, ba töla ba si'öli, si lö mutaha mu'erai, me no fahöna manö. Ba he eu balo, ba he kara, ba no uhöna, ba önönö na dania.
15 Ba he tuka — sanoto kara ba sama'anö, ba sotomo, — ba no fahöna khöu, ba sonekhe-nekhe ba ngawalö hadia ia,
16 ba ngawalö halöŵö, ba gana'a ba ba wirö ba ba döla ba ba zi'öli, ato sibai ira. Ba labu, ba yamutolo'ö Yehowa!

 Ifarou dödö zatua ba wanolo 

III. 17 Ba ibe'e li Dawido, ba zalaŵa ba Ndraono Gizeraeli fefu, ba wanolo ononia Selomo, [imane]:
18 Hadia, tenga no itolo ami Lowalangimi, Yehowa, ba tenga no ibe'e, lö hadia ia khömi fasui manö? Noa sa ibe'e ba dangagu niha [si tohöna] ba danö, ba lötolalö mangalulu ira khö Yehowa ba ba mbanuania.
19 Ba mibe'e dödömi, ba era-era, ba wangalui Lowalangimi, Yehowa. Milabu, milau nahia ni'amoni'ö andrö khö Lowalangimi, Yehowa, ena'ö ba da'ö bakha mibe'e dawöla goroisa Yehowa andrö, fabaya fakake ni'amoni'ö andrö khö Lowalangi, ba gosali andrö, nilau ba döi Yehowa.

Faza 23

Tefataro razo Zelomo. Fa'ato Nono Lewi ba famöfö'ö 

I. 1 Ba me no atua Dawido, me no aföli ia wa'auri, ba ifataro razo Ndraono Gizeraeli nononia Selomo.
2 Ba ifalukha'ö zatua Ndraono Gizeraeli fefu, awö gere, awö Nono Lewi.
3 Ba la'ofaya Nono Lewi, si no 30 fakhe ba si a'a moroi andrö; ba fa'atora, ni'ofaya, ba no 38.000, iramatua.
4 "Ba 24.000 nifataro ba halöŵö ba gosali Yehowa; ba 6.000, ba amaedola gumandru ba sanguhuku,
5 ba 4000, ba sanaro ba mbawandruhö ba 4000, ba sanuno Yehowa, wolau biola, nifazökhigu ba wanunö andrö." [Imanö Dawido].
6 Ba iföfö'ö ira Dawido, nga'ötö ndraono Lewi andrö, Gereso ba Kahati ba Merari.
7 Nga'ötö Gereso, ba Laedana ba Sime'i.
8 Ba ono Laedana, ba Yehieli, si a'a, ba Setama ba Yoeli, tölu.
9 Ba ono Zime'i, ba Selomiti ba Hazieli ba Harana, tölu [göi]. Da'ö högö ngafu ba nga'ötö Laedana.
10 Ba ono Zime'i, ba Yahata ba Sina ba Yeusi ba Beria; da'ö nono Zime'i, öfa.
11 Ba si a'a Yahata, ba fanetenia Zina. Ba Yeusi ba Beria, ba no sambö ono, tobali ha sawu ira labe'e, wamataro ba halöŵö ya'ira.
12 Ba ono Gahati ba Ameramo ba Yisihara ba Heberona ba Usieli, öfa.
13 Ba ono Gameramo, ba A'aroni ba Moze. Ba A'aroni, ba ni'oniagö, ena'ö ni'amoni'ö sibai ia, ya'ia ba iraononia, si lö mamalö-malö, ena'ö sanunu kumöyö khö Yehowa ira, götö-götö wa'ara, ba ena'ö enoninia ira ba samahowu'ö niha ba döi Yehowa.
14 Ba ba khö Moze andrö, enoni Lowalangi, ba ba mado Lewi te'ofaya ndraononia.
15 Ono Moze andrö, ba Gereso ba Eliezeri.
16 Ba ono Gereso, ba Sebueli, si a'a.
17 Ba ono Geliezeri, ba Rehabia, högö andrö. Awai nono Geliezeri, ono matua; ba oya sibai sa ndraono Rehabia.
18 Ba ono Yisihara, ba Selomiti, högö andrö.
19 Ba ono Heberona, ba Yeriya, högö andrö, ba Amaria, fanetenia, ba Yahazieli, fanete da'ö, ba Yekameama, fanete da'ö.
20 Ba ono Usieli, ba Mikha, högö andrö, ba Yisia, fanetenia.
21 Ba ono Merari, ba Mali ba Musi; ba ono Mali, ba Eleazari ba Kisi.
22 Ba Eleazari, ba si mate lö ono matua, ha ono alawe khönia. Ba sangai da'ö, ba akhira, ono Gisi.
23 Ba ono Musi, ba Mali ba Ederi ba Yeremoto, tölu.

 Famataro ya'ira 

II. 24 Da'ö Nono Lewi, ba ngafura, högö ngafu, ha wa'ato ira ni'ofaya, dali döira, samö-samösa, nibe'e sangai halöŵö ba gosali Yehowa, si no 20 fakhe ba si a'a moroi andrö.
25 Imane sa Dawido: "No falukha wa'ahono mbanuania ibe'e Yehowa, Lowalangi Ndraono Gizeraeli, ba i'iagö sa'ae Yeruzalema, si lö mamalö-malö.
26 Ba lö'ö sa'ae la'osa'osa'ö Ono Lewi nahia ose andrö, fabaya fakake andrö, soguna ba halö-halöŵö andrö ba khönia."
27 Ba nirongoda khö Dawido, safuria, ba te'ofaya Nono Lewi, i'otarai zi no 20 fakhe fa'ebua.
28 Halö-halöŵöra wanolo iraono Ga'aroni, ba halöŵöra ba gosali Yehowa famaigi-maigi olayama ba bate'e andrö, ba fangehao, ni'amoni'ö andrö fefu, awö ba halö-halöŵöra andrö ba gosali Lowalangi,
29 ba ba wamaigi roti nifaigi-faigi andrö, awö hamo si sökhi andrö ba zumange ni'a, awö kue andrö, si lö mu'aisöni, ba he gali, awö nifakoe andrö, awö zu'a-zu'a hadia ia,
30 ba he ba we'amöi awöra ero mahemolu, na so ira ba wangandrö saoha gölö khö Yehowa ba ba wanuno ya'ia, ba si manö göi, na tanö owi,
31 ba ba wame'e sumange nitunu fefu, khö Yehowa, na luo sabato ba na fasulöna mbaŵa ba ba gowasa, ha wa'oya nibe'e-be'e khö Yehowa, si lö mamalö-malö, dali zi no mufakhoi andrö;
32 ena'ö lahalö-halö halöŵö ba nose wama'ele'ö andrö, awö halöŵö ba ni'amoni'ö, ba he halöŵö ba wanolo iraono Ga'aroni andrö, iwara; enoni ira ba nahia Yehowa andrö.

Faza 24

Famöfö'ö ere, 24 ngenoli 

I. 1 Ba da'e ngenoli nga'ötö Ga'aroni: Ono Ga'aroni, ba Nadabi ba Abihu ba Eleazari ba Itamari.
2 Ba Nadabi ba Abihu, ba si mate föna namara, lö nga'ötö, ba tobali Eleazari ba Itamari nifataro ere.
3 Ba laföfö'ö ira ba nihalö-halöra Dawido ba Sadoki, nga'otö Geleazari, ba Ahimelekhi, nga'ötö Gitamari, balazi halöŵö ba nifataro ya'ira.
4 Ba hiza, ba no ato högö ngafu ba nga'ötö Geleazari, moroi ba nga'ötö Gitamari; ba feleönö labe'e högö ngafu, nga'ötö Geleazari, ba ha daŵalu nga'ötö Gitamari.
5 Ba faoma lalau dahö-dahö, ba wamaigi nahara, faoma möi salaŵa ba ni'amoni'ö ba salaŵa khö Lowalangi, he nga'ötö Geleazari ba he nga'ötö Gitamari.
6 Ba itanö ba zura döira Semaya, ono Netane'eli, durutuli, ono Lewi, ba zi so razo [Dawido] ba satua ba Sadoki ere ba Ahimelekhi, ono Gabiataro, ba he högö ngafu andrö ba gere ba ba Nono Lewi. Ba lafasoli, sawu-sawu nga'ötö Geleazari ba sawu-sawu nga'ötö Gitamari, wolau dahö-dahö.
7 Ba ba dahö-dahö si föföna, ba Yoyaribi zi göna; ba ba wanete da'ö,
8 ba Yedaya, ba ba wanete zi dombua, ba Harimi, ba ba wanete zi tölu,
9 ba Seorimi, ba ba wanete zi öfa, ba Malikhia, ba ba wanete zi lima,
10 ba Miyami, ba ba wanete zi önö, ba Hakosi, ba ba wanete zi fitu, ba Ahia,
11 ba ba wanete zi ŵalu, ba Yesua, ba ba wanete zi siŵa, ba Sekhania,
12 ba ba wanete zi fulu, ba Eliasibi, ba ba wanete zi felezara, ba Yakimi,
13 ba ba wanete zi felendrua, ba Hufa, ba ba wanete zi feledölu, ba Yesebeabi,
14 ba ba wanete zi feleöfa, ba Biliga, ba ba wanete zi felelima, ba Imeri,
15 ba ba wanete zi feleönö, ba Hesiri, ba ba wanete zi felewitu, ba Hafisi,
16 ba ba wanete zi feleŵalu, ba Fetaya, ba ba wanete zi feleziŵa, ba Yehesikeli,
17 ba ba wanete zi dua wulu, ba Yakhino, ba ba wanete zi dua wulu a zara, ba Gamuli,
18 ba ba wanete zi dua wulu a rua, ba Delaya, ba ba wanete zi dua wulu a tölu, ba Ma'asia.
19 Da'ö wamataro ya'ira ba halöŵöra, ba we'amöi ba gosali Yehowa, dali gamakhoita andrö, nifakhoi wurugöra A'aroni, oroisa Yehowa, Lowalangi Ndraono Gizeraeli khönia.

 Nga'ötö Nono Lewi bö'ö 

II. 20 Ba ba nga'ötö Lewi bö'ö, ba nga'ötö Gameramo Zubaeli, ba nga'ötö Zubaeli Yedeya,
21 ba nga'ötö Rehabia Yisia, högö andrö,
22 ba nga'ötö Yisihara Zelemoto, ba nga'ötö Zelemoto Yahata;
23 ba nga'ötö Heberona, ba Yeria, högö, ba Amaria, fanetenia, ba Yahasieli, fanete da'ö, ba Yekameama, fanete da'ö.
24 Ba nga'ötö Usieli, ba Mikha, ba nga'ötö Mikha Zamiri.
25 Ba talifusö Mikha Yisia; ba nga'ötö Yisia Zakharia.
26 Ba nga'ötö Merari, ba Mali ba Musi, awö nga'ötö nononia Ya'asia.
27 Nga'ötö Merari andrö, nga'ötö nononia Yasia, ba Sohama ba Sakuri ba Iberi.
28 Ba nga'ötö Mali, ba Eleazari; si lö nga'ötö Mali da'ö.
29 Ba nga'ötö Gisi, ba Yerame'eli.
30 Ba nga'ötö Musi, ba Mali ba Ederi ba Yerimoto. Da'ö nga'ötö Nono Lewi andrö ba ngafura andrö.
31 Ba ya'ira göi, ba fadahö-dahö göi, si mane iwara andrö, nga'ötö Ga'aroni, ba zi so razo, Dawido, ba Sadoki, ba Ahimelekhi, awö högö ngafu andrö ba gere ba ba nono Lewi, he högö ngafu andrö, ba he ira akhira.

Faza 25

Fanutuyu sanunö 

I. 1 Ba Dawido ba ira kumandra andrö, ba la'oniagö nga'ötö Gasafo, awö nga'ötö Yedutuno, si no amaedola zama'ele'ö, solau-lau biola nitika, side-ide ba sebua ba somözi-mözi faritia, lafataro ba halöŵöra. Ba fa'ato nifataro ba halöŵö andrö, ba
2 nga'ötö Gasafo, ba Sakuru ba Yosefo ba Netania ba Asarela, iraono Gasafo, ni'ohe Gasafo, sama'ele'ö khö razo.
3 Ba nga'ötö Yedutuno, ba Gedalia ba Seri ba Yesaya ba Hazabia ba Matitia ba Sime'i, daönö, tohu-tohu danga namara Yedutuno, sama'ele'ö, ba wangandrö saoha gölö ba ba wanuno Yehowa, wolau biola nitika, sebua.
4 Ba nga'ötö Hemano: Bukia ba Matania ba Usieli ba Sebueli ba Yerimoto ba Hanania ba Hanani ba Eliata ba Gidalati ba Romamiti-Ezeri ba Yosibekasa ba Maloti ba Hotiri ba Mahazioto.
5 A'oi ono Hemano da'ö, Hemano sangi'ila andrö khö razo, ba wangebua turia, dali niŵa'ö Lowalangi. Feleöfa ibe'e Lowalangi ono matua khö Hemano, ba tölu nono alawe.
6 Oi nifataro ba wanunö ba gosali da'ö, awö namara, samözi-mözi faritia ba solau-lau biola nitika, sebua ba side-ide, halöŵöra ba gosali Lowalangi, barö mbawa razo ba barö mbawa ndra Asafo Yedutuno Hemano.
7 Ba fa'atora, awö dalifusöra, nifataro ba wanunö andrö khö Yehowa, fa'ato duka andrö fefu, ba no 288.

 Famöfö'ö 

II. 8 Ba lalau dahö-dahö, ba wamöfö'ö halöŵöra, he si akhi ba he si a'a ba he samahaö ba he nifahaö, lafagölö-gölö.
9 Ba ba dahö-dahö si föföna andrö, khö Gasafo, ba Yosefo zi göna, awö ndraononia, awö dalifusönia, 12 fefu. Ba ba wanete da'ö, ba Gedalia, awö dalifusönia, awö ndraononia, 12 fefu.
10 Ba ba wanete zi dombua, ba Sakuru, awö ndraononia, awö dalifusönia, 12 fefu.
11 Ba ba wanete zi tölu, ba Yisiri, awö ndraononia, awö dalifusönia, 12 fefu.
12 Ba ba wanete zi öfa, ba Netania, awö ndraononia, awö dalifusönia, 12 fefu.
13 Ba ba wanete zi lima, ba Bukia, awö ndraononia, awö dalifusönia, 12 fefu.
14 Ba ba wanete zi önö, ba Yesarela, awö ndraononia, awö dalifusönia, 12 fefu.
15 Ba ba wanete zi fitu, ba Yesaya, awö ndraononia, awö dalifusönia, 12 fefu.
16 Ba ba wanete zi ŵalu, ba Matania, awö ndraononia, awö dalifusönia, 12 fefu.
17 Ba ba wanete zi siŵa, ba Sime'i, awö ndraononia, awö dalifusönia, 12 fefu.
18 Ba ba wanete zi fulu, ba Asare'eli, awö ndraononia, awö dalifusönia, 12 fefu.
19 Ba ba wanete zi felezara, ba Hasabia, awö ndraononia, awö dalifusönia, 12 fefu.
20 Ba ba wanete zi felendrua, ba Subaeli, awö ndraononia, awö dalifusönia, 12 fefu.
21 Ba ba wanete zi feledölu, ba Matitia, awö ndraononia, awö dalifusönia, 12 fefu.
22 Ba ba wanete zi feleöfa, ba Yeremoto, awö ndraononia, awö dalifusönia, 12 fefu.
23 Ba ba wanete zi felelima, ba Hanania, awö ndraononia, awö dalifusönia, 12 fefu.
24 Ba ba wanete zi feleönö, ba Yosibekasa, awö ndraononia, awö dalifusönia, 12 fefu.
25 Ba ba wanete zi felewitu, ba Hanani, awö ndraononia, awö dalifusönia, 12 fefu.
26 Ba ba wanete zi feleŵalu, ba Maloti, awö ndraononia, awö dalifusönia, 12 fefu.
27 Ba ba wanete zi feleziŵa, ba Eliata, awö ndraononia, awö dalifusönia, 12 fefu.
28 Ba ba wanete zi dua wulu, ba Hotiri, awö ndraononia, awö dalifusönia, 12 fefu.
29 Ba ba wanete zi dua wulu a sara, ba Gidaliti, awö ndraononia, awö dalifusönia, 12 fefu.
30 Ba ba wanete zi dua wulu a rua, ba Mahazioto, awö ndraononia, awö dalifusönia, 12 fefu.
31 Ba ba wanete zi dua wulu a tölu; ba Romamiti-Ezeri, awö ndraononia, awö dalifusönia, 12 fefu.

Faza 26

Famataro sanaro ba mbawandruhö 

I. 1 Ba ba wamöfö'ö sanaro ba mbawandruhö, ba nga'ötö Gora, ba Meselemia, ono Goresi, nga'ötö Gasafo.
2 Ba ono Meselemia, ba Sakharia, si a'a, ba Yediaeli, fanetenia, ba Sebadia, fanete zi darua, ba Yatenieli, fanete zi datölu,
3 ba Elama, fanete zi daöfa, ba Yohanano, fanete zi dalima, ba Eliunai, fanete zi daönö.
4 Ba ono Gobedi-Edomo, ba Semaya, si a'a, ba Yosabada, fanetenia, ba Yoa, fanete zi darua, ba Sakhara, fanete zi datölu, ba Netane'eli, fanete zi daöfa, ba Amieli,
5 fanete zi dalima, ba Isasari, fanete zi daönö, ba Feguleta'i, fanete zi dafitu — noa sa ifahowu'ö ia Lowalangi.
6 Ba mo'ono göi nononia Semaya, ono matua, salaŵa ba ngafura, dania, me no niha sabölö ira.
7 Ono Zemaya andrö, ba Otini ba Refaeli ba Obedi ba Elisabada, talifusönia, niha sabölö, ba Elihu ba Semakhia.
8 Oi nga'ötö Gobedi-Edomo da'ö, ya'ira ba onora ba talifusöra, niha sabölö, si faduhu dödöda ba halöŵöra, 62 nga'ötö Gobedi-Edomo.
9 Ba so göi nono Mezelemia, ono matua, ba talifusönia, niha sabölö, 18 fefu.
10 Ba ono Hoza, nga'ötö Merari, ba Simeri, högö (me lö'ö sa'ae si a'a, andrö ibali'ö högö ia amania),
11 ba Hilikia, fanetenia, ba Tebalia, fanete zi darua, ba Sakharia, fanete zi datölu. Ono Hoza andrö ba talifusönia, ba 13 fefu.
12 Da'ö ngenoli zanaro ba mbawandruhö, högö watalifusöta andrö, ba awö niwara ira ba halöŵö andrö, ba nifataro ya'ira ba gosali Yehowa.
13 Ba sambusambua bawandruhö, ba lalau dahö-dahö, laföfö'ö ngafu [zanaro], he ba zi akhi, ba he ba zi a'a.
14 Ba [ba mbawandruhö] tanö ba gatumbukha luo, ba Selemia zi göna. Ba he khö nononia Sakharia, niha satua-tua, anofula, ba lalau göi dahö-dahö, ba tanö yöu khönia.
15 Ba tanö raya, ba khö Gobedi-Edomo, ba ba ndraononia, ba ba naha girö-girö.
16 Ba khö Zufimi ba khö Hoza, ba [ba mbawandruhö] tanö ba gaekhula luo, awö ba mbawandruhö Salekheti, ba newali miyaŵa; nifa'oli zanaro.
17 Tanö ba gatumbukha luo, ba daönö Nono Lewi, ba tanö yöu, ba daöfa ma'ökhö, ba tanö raya, badaöfa ma'ökhö, ba ba naha girö-girö, ba daru-darua;
18 ba ba Warabara, tanö ba gaekhula luo, ba daöfa ba newali ba darua ba Warabara.
19 Da'ö ngenoli zanaro, andrö, nga'ötö Gora, awö nga'ötö Merari.

 Samaigi-maigi girö-girö 

II. 20 Ba iwara, Ono Lewi andrö, ba samaigi-maigi girö-girö andrö ba gosali Lowalangi, awö nihöna andrö, ame'ela ni'amoni'ö:
21 Nga'ötö Laedana, Laedana ma'uwu Gereso, högö ngafu nga'ötö Laedana, ma'uwu Gereso,
22 ma'uwu Yehieli andrö, Setama ba akhinia Yoeli zamaigi-maigi girö-girö andrö ba gosali Yehowa.
23 Ba ba ma'uwu ndra Ameramo, Yisihara, Heberona, Usieli,
24 ba Sebueli andrö, ono Gereso, ma'uwu Moze, högö zamaigi-maigi girö-girö.
25 Ba ba niwara andrö, ma'uwu Geliezeri, ba Rehabia nono da'ö, ba ono da'ö, ba Yesaya, ba ono da'ö, ba Yoramo, ba ono da'ö, ba Sikhiri, ba ono da'ö, ba Selomiti.
26 Ba Selomiti andrö, ba talifusönia zamaigi-maigi girö-girö fefu, ame'ela ni'amoni'ö andrö, ni'amoni'ö razo, Dawido, ba högö ngafu andrö ba solohe ngahönö ba solohe ngaotu, ba ira kumandra andrö,
27 (nihalöra ba wanuwö, sahulu ira, ba no la'amoni'ö tolo-tolo ba gosali Yehowa),
28 fefu hadia ia ni'amoni'ö Zamueli, sangi'ila andrö, ba Saulo, ono Gisi, ba Abineri, ono Neri, ba Yoabi, ono Zeruya, — ni'amoni'ö andrö fefu, ba barö mbawa Zelomiti andrö so, ba barö mbawa ndra talifusönia.

 Kumandru ba sanguhuku 

III. 29 Ba ma'uwu Yisihara andrö, Kenania ba iraononia, ba no nifataro ba halöŵö baero, ba Ndraono Gizeraeli — kumandru ba sanguhuku.
30 Ba ma'uwu Heberona andrö Hazabia ba talifusönia, niha sabölö, 1700, ba no mube'e samatörö Iraono Gizeraeli ba zi tambai Yoridano, tanö ba gaekhula luo, ba ngawalö halöŵö khö Yehowa, fefu, ba ba ngawalö halöŵö khö razo.
31 Ma'uwu Heberona Yeria andrö, högö ma'uwu Heberona, ba watalifusöta khöra ba ba ngafura (me arakha 40 fakhe salaŵa Dawido, te'alui ira, ba tesöndra ba khöra niha sabölö, ba Yaezeri, ba danö Gileadi),
32 ba iwara, sabölö, 2.700 högö ngafu; da'ö nifataro razo, Dawido, samatörö mado Rubeno ba mado Gado ba si matonga mado Manase, ba ngawalö hadia ia khö Lowalangi, fefu, ba ba ngawalö khö razo.

Faza 27

Famataro högö si sara-sara waŵa 

I. 1 Ba da'e Ndraono Gizeraeli andrö, ha wa'ato ira, högö ngafu, ba solohe ngahönö ba solohe ngaotu ba durutuli khöra, enoni razo, ba halöŵö ngenoli andrö, sara-sara waŵa we'asora, ba aheta, döfi fasui, 12 waŵa; 24.000 niha zangenoli.
2 Ngenoli si föföna andrö, ba mbaŵa si föföna, ba Yasobeamo zolohe, ono Zabadieli, ba 24.000 niha ba ngenoli khönia.
3 Nga'ötö Weresi ia, högö zolohe andrö fefu, ba mbaŵa si föföna.
4 Ba ba ngenoli ba mbaŵa si dua, ba Eleazari zolohe, ono Doda'i andrö, ma'uwu Gahohi; ba Mikeloti mandru ba ngenoli khönia, 24.000 niha.
5 Ba solohe ngenoli si tölu, ba mbaŵa si tölu, ba Benaya, ono Yoyada ere, högö ia; ba 24.000 niha ba ngenoli khönia.
6 Da'ö Mbenaya andrö, sabölö ba zi tölu ngafulu; ba mandru ba ngenolinia nononia Amisabada.
7 Ba fanete zi tölu, ba mbaŵa si öfa, ba Azaheli, akhi Yoabi, ba fangalinia nononia Sebadia, ba 24.000 niha ba ngenoli khönia.
8 Ba fanete zi öfa, ba mbaŵa si lima, ba salaŵa andrö, Samihuti, banua Yiserahi; ba 24.000 niha ba ngenoli khönia.
9 Ba fanete zi lima, ba mbaŵa si önö, ba Ira, ono Ike, banua Dekoa; ba 24.000 niha ba ngenoli khönia.
10 Ba fanete zi önö, ba mbaŵa si fitu, ba Helesi, banua Welono, mado Geferayi; ba 24.000 niha ba ngenoli khönia.
11 Ba fanete zi fitu, ba mbaŵa si ŵalu, ba Sibekhai, banua Husa, ma'uwu Zera; ba 24.000 niha ba ngenoli khönia
12 Ba fanete zi ŵalu, ba mbaŵa si siŵa, ba Abiezeri, banua Ganatoti, mado Mbeniyami; ba 24.000 niha ba ngenoli khönia.
13 Ba fanete zi siŵa, ba mbaŵa si fulu, ba Maharai, banua Netofa, ma'uwu Zera: ba 24.000 niha ba ngenöli khönia.
14 Ba fanete zi fulu, ba mbaŵa si felezara, ba Benaya, banua Wiratono, mado Geferayi; ba 24.000 niha ba ngenoli khönia.
15 Ba fanete zi felezara, ba mbaŵa si felendrua, ba Helida'i, banua Netofa, ma'uwu Gotenieli; ba 24.000 niha ba ngenoli khönia.

 Salaŵa zi felendrua tua 

II. 16 Ba da'e nibe'e salaŵa mado Ndraono Gizeraeli: Salaŵa mado Rubeno, ba Eliezeri, ono Zikhiri, ba ba mado Zimeoni, ba Sefatia, ono Ma'akha,
17 ba ba mado Lewi, ba Hasabia, ono Gemueli, ba ba nga'ötö Ga'aroni,
18 ba Sadoki, ba ba mado Yuda, ba Elihu, ga'a Dawido, ba ba mado Isasari, ba Omeri, ono Mikhaeli,
19 ba ba mado Zebuloni, ba Yisimaya, ono Gobadia, ba ba mado Nafetali, ba Yerimoto, ono Gaserieli, ba ba mado Geferayi, ba Hosea,
20 ono Gasasia, ba ba zi matonga mado Manase, ba Yoeli, ono Wedaya,
21 ba ba zi matonga mado Manase, ba danö Gileadi, ba Ido, ono Zakharia, ba ba mado Mbeniyami ba Ya'asieli, ono Gabineri,
22 ba ba mado Dano, ba Asere'eli, ono Yerohamo. Da'ö zalaŵa mado Ndraono Gizeraeli andrö.
23 Ba ha wa'ato zi lö 20 fakhe na, ba lö i'ofaya Dawido, me no ifabu'u Yehowa, i'oya'ö Ndraono Gizeraeli, timba ndröfi ba mbanua yaŵa wa'oya.
24 No ibörötaigö wangofaya Yoabi, ono Zeruya, ba lö ni'o'ozuinia, me no tesao wönu [Lowalangi] ba Ndraono Gizeraeli; ba fa'ato andrö, ba lö mutanö ba zura hikaya razo Dawido.

 Samaigi-maigi si so andrö ba anofula 

III. 25 Ba samaigi-maigi girö-girö andrö khö razo, ba Asimaweti, ono Adieli, ba girö-girö bua nowi ba ba mbanua sebua ba ba mbanua side-ide ba ba hati misa, ba Yonata, ono Usia.
26 Ba sohalöŵö ba danö, sangahalö, ba Eseri, ono Gelubi,
27 zamaigi-maigi, ba kabu nagu, ba Sime'i, banua Rama; ba hadia zi so ösi nagu, ba kabu nagu andrö, ba Sabidi, banua Zifimi.
28 Ba kabu zai ba kabu ara, ba ndraso, ba Ba'ali-Hanano, banua Gaderi, ba fanikha zai, nihöna, ba Yoasi zamaigi-maigi.
29 Ba saŵi andrö, nikuloi ba Zarona ba Siterai, banua Zarona, ba saŵi ba ndraso misa, ba Safati, ono Adelai,
30 ba ondra, ba Obili, Iraono Zima'eli, ba kalide si alawe, ba Yedeya,
31 banua Meronoto, ba biri-biri ba nambi, ba Yasisi, Dawa Hagara, zamaigi-maigi. Oi si no amaedola högö mandru ba gokhöta razo Dawido.
32 Ba Yonata, tana nama Dawido, ba no anofula; no niha satua-tua ba sangila amakhoita; ba Yehieli, ono Hakhimono, ba no samahaö iraono razo.
33 Ba Ahitofeli, ba anofula razo göi, ba Huza'i, ma'uwu Garakhi, ba no si fahuwu khö razo.
34 Ba fanete Gahitofeli, ba Yoyada, ono Mbenaya, ba Abiataro. Ba Yoabi, ba no kumandra sebua khö razo.

Faza 28

Huhuo Dawido ba walukhata, ba wolau osali andrö. Ifaduhu'ö khöra nononia Selomo 

I. 1 Ba ifalukha'ö Dawido zatua Ndraono Gizeraeli, awö högö madora ba solohe ngenoli genoni razo andrö, ba kumandra ngahönö ba kumandra ngaotu ba högö mandru ba gokhöta razo ba ba gurifönia ba ba gurifö ndraononia ba enoninia yomo ba saradadu andrö ba dozi solohe baluse; ba Yeruzalema walukhata andrö.
2 Ba maoso Dawido, ba imane: Mifondrondrongo, ya'ami ira talifusögu ba ya'ami banuagu! No uŵa'ö tödögu, ulau nahia sahono dawöla goroisa Yehowa andrö ba baku-baku gahe andrö khö Lowalangida, ba no uhönagö ufaigi hadia ia, ba wolau ya'ia.
3 Ba no imane khögu Lowalangi: Tenga ya'ugö zolau osali ba döigu andrö, me no niha sanuwö-nuwö ndra'ugö, ba me no aduwa ndro niha öbe'e.
4 Ba no ituyu ndra'o Yehowa, Lowalangi Ndraono Gizeraeli, ba zi sawu ya'aga, ena'ö si lö mamamamalö-malö razo ndra'o ba Ndraono Gizeraeli. Me no mado Yuda ituyu salaŵa, ba ba mado Yuda andrö, ba si sawu ya'aga, ba ba ndraono namagu, ba ya'odo zomasi ia ibe'e razo Ndraono Gizeraeli fefu.
5 Ba ba ndraonogu andrö fefu — no oya nibe'e Yehowa khögu ono matua — ba onogu Selomo ituyu, ena'ö ya'ia zidadao ba dadaoma zalaŵa andrö khö Yehowa, razo Ndraono Gizeraeli.
6 No imane khögu: Onou Selomo andrö zolau osali, awö golayama andrö khögu; noa sa ya'ia nituyugu onogu, ba amania sa'ae ndra'ö.
7 Ba u'aro'ö wa'arazonia, si lö mamalö-malö, na lö ibulö'ö wolo'ö oroisagu, awö nifakhoigu andrö, si mane ma'ökhö.
8 Ba hiza, ba zanehe Ndraono Gizeraeli fefu, banua Yehowa andre, ba ba zamondrongo Lowalangida; Mi'o'ö sibai goroisa Yehowa, Lowalangimi, fefu, ena'ö si lö tebulö ba danö si sökhi andre ami, ba ena'ö ondröitami ba nga'ötömi ia, götö-götö wa'ara.
9 Ba ya'ugö, onogu Selomo, ba ya'aboto ba dödöu Lowalangi namau, ba iagö enoninia, moroi si'aikö ba dödöu, moroi ba dödö sedöna! Isekhegö sa dödö fefu Yehowa, ba ahori i'ila nikhoi dödö, awö gera-era. Na ö'alui ia, ba ibe'e nisöndrau ia; ba na ö'erogö ia, ba itibo'ö ndra'ugö, si lö fulitö.
10 Ba faigi, he öwisa! Noa sa ituyu ndra'ugö Yehowa, ba wolau omo, ni'amoni'ö; ba labu, abe'e'ö dödöu!

 Iŵa'ö khö Zelomo wolau osali 

II. 11 Ba ibe'e Dawido khö nononia Selomo duma-duma golayama nifosagö andrö ba duma-duma gosali, he wisa goto'oto ba he wisa mbate'e girö-girö andrö ba bate'e ba zi sagötö, ba bakha ba nösi nomo, awö nahia [dawöla, fabaya] lagö andrö,
12 ba duma-duma hadia ia fefu zi so ba dödönia: olayama gosali Yehowa, ba bate'e andrö fefu, fasui, ba bate'e girö-girö ba gosali Lowalangi ba bate'e nihöna andrö, ame'ela ni'amoni'ö;
13 awö wama'oli gere ba Ono Lewi, ba he wisa halöŵö ba gosali Yehowa fefu ba duma-duma wakake fefu, soguna ba halöŵö ba gosali Yehowa.
14 Ba ana'a, ha wa'ebua moguna ba wamazökhi fakake andrö, ba ngawalö halöŵö andrö, ba soguna ba wakake firö andrö fefu, ha wa'ebua zoguna ba wakake andrö, ba ngawalö halöŵö andrö.
15 Ba soguna ba naha wandru ana'a andrö, fabaya fandru ana'a, ha wa'abua naha wandru andrö, sambusambua, fabaya fandrunia, ba ba naha wandru firö, ha wa'abua naha wandru andrö, sambusambua, fabaya fandru, dali woguna naha wandru andrö fefu.
16 Ba ana'a soguna ba wamazökhi meza andrö, ha uga, meza roti nifaigi-faigi andrö, ba firö ba meza firö,
17 ba soguna ba garafu andrö ba ba wiga ba ba gendri, balaki, ba ba mako balaki andrö, ha uga nifazökhi, awö zoguna ba mako firö andrö.
18 Ba balaki, ha wa'ebua moguna ba naha wanunu kumöyö, ba duma-duma gureta andrö, kerubi balaki, samologö afira, ba samalugö tawöla goroisa Yehowa andrö.
19 "Ba zura nisura danga Yehowa so da'ö fefu; no ifahaö ndra'o ba duma-duma andro fefu, he wisa wolau". [Imano Dawido].
20 Ba imane na Dawido khö nononia Selomo: Abe'e'ö dödöu, ya sabölö ndra'ugö, ba labu ba halöŵö! Böi busi dödöu, ba böi be'e nikeani ndraugö; itolo'ö sa Lowalangi, Yehowa, Lowalangigu. Lö iböda dangania ba lö iböhöli ndra'ugö, irege no awai fefu nilau andrö ba halöŵö andrö ba gosali Yehowa.
21 Ba hiza ngenoli gere andrö, awö ngenoli Nono Lewi, ba halöŵö andrö fefu ba gosali Lowalangi; hadia ia halöŵö, ba no so khöu niha, ha niha, si no aoha ölö, ba wolau hadia ia fefu, ba wa'atukara adrö, ba si manö göi zatua andrö, awö niha sato fefu, ba lö mamalö-malö, wa samondrongo liu ira.

Faza 29

Labe'e zaoha gölöra Dawido ba satua andrö, ba wolau osali 

I. 1 Ba imane na razo, Dawido, ba niha sato fefu: Onogu Selomo andre, ba ha ya'ia nituyu Lowalangi; ba no iraono na, sambö fa'abe'e; ba halöŵö andrö, ba no sebua sibai; tenga sa nahia niha dania gödo andrö, no nahia Lowalangi, Yehowa.
2 Ba no u'ositölagö wangöhöna balazo gosali Lowalangigu andrö ana'a, ba gama-gama ana'a andrö, ba firö ba gama-gama firö, ba töla ba gama-gama töla, ba si'öli ba gama-gama si'öli, ba eu ba gama-gama eu, ba he batu una, ba kara lesi, kara saitö, ba kara sola'ala'a ba feremata, hadia ia, ba kara maremara, oya sibai.
3 Ba baero ö, ba ube'e na balazo gosali Lowalangigu si so khögu, ana'a ba firö, börö wa'omuso dödögu andrö ba gosali Lowalangigu andrö, lö lai fefu zi no uhöna balazo ni'omoni'ö andrö: 42.376 fiku gana'a ba 4.927 fiku wirö, si no mutunu, ba wamo'uli bagolö tanö bakha,
5 ba ana'a ba gama-gama ana'a andrö ba firö ba gama-gama firö, ba ba nilau duka andrö dania, fefu. Ba ha niha zaona ölö, ma'ökhö, ba wame'e khö Yehowa?
6 Ba aoha gölö högö ngafu, ba högö mado Ndraono Gizeraeli ba högö ngahönö andrö ba högö ngaotu ba satua genoni razo,
7 ba labe'e, balazo ba wolau osali Lowalangi andrö, ba 3.960 fiku gana'a ba 10.000 rufia balaki ba 7.040 fiku wirö ba 18.000 fiku döla ba 100.000 fiku zi'öli.
8 Ba si so feremata, ba ibe'e girö-girö ba gosali, ni'irö'ö Yehieli, ma'uwu Gereso.
9 Ba somuso tödö niha sato, ba wa'oböwöra andrö, me no moroi si'aikö ba dödöra labe'e khö Yehowa, saoha gölö, ba omuso sibai göi dödö razo Dawido.

 Isuno Lowalangi Dawido 

II. 10 Ba isuno Yehowa Dawido ba zanehe zato fefu; imane Dawido: "Nisuno ndra'ugö, yaugo Yehowa, Lowalangi wurugöma Izeraeli, götö-götö wa'ara!
11 Khöu wa'ebua, ya'ugö Yehowa, ba khöu wa'abölö, awö lakhömi, awö wa'ebua doi, awö wa'asalaŵa, me no khöu fefu hadia ia ba zorugo ba ba guli danö. Khöu wa'asalaŵa, ya'ugö Yehowa, ba dangau so zamali'ö högö niha fefu ya'ia.
12 Ba fo'ana'a ba fa'ateturia, ba ba khöu moroi; ya'ugö zamatörö fefu hadia ia. Ba ba dangau so wa'abe'e ba fa'abölö, ba he fangabe'e ba he fangabölö niha.
13 Ba iada'e ya'ugö Lowalangima, ba ma'andrö saoha gölö khöu ba masuno döimö, si sökhi sibai andrö.
14 Ha niha sa ndra'odo andre, ba hadia mbanuagu andre, wa tola ena'ö mabe'e da'ö fefu, saoha gölö? Moroi ba khöu fefu hadia ia, ba moroi ba dangau wa no mabe'e ia khöu.
15 Tome sa ndra'aga fönau ba si fatewu, si mane ira tuama fefu. Hulö lumö nosoma ba guli danö, lö tötönafö.
16 He Yehowa, Lowalangima, ana'a andrö fefu, si no mahöna ba wolau osali khöu — osali döimö andrö ni'amoni'ö — ba ba dangau moroi, no khöu ia fefu!
17 Ba no aboto ba dödögu, ya'ugö Lowalangigu, wa no sanekhegö tödö ndra'ugö, awö wa fa'adölö dödö zomasi'ö. Ya'odo andre, ba no sadölö tödö wame'e da'ö fefu, saoha gölo, ba iya'e, ba somuso tödö ndra'o, me no u'ila, noa göi aoha gölö mbanuamö andre, si so ba da'e, wame'e.
18 He Yehowa, Lowalangi ndra tuama, Aberahamo, Iza'aki, Yakobo, böi be'e tebulö dödö si manö ba era-era si manö ba dödö mbanuau andre, ba ba khöu dönisi dödöra.
19 Ba khö nonogu Selomo, ba tödö sangendröna be'e khönia, ena'ö itöngöni goroisamö ba famaduhu'ömö ba amakhoitamö, ba ena'ö ifalua da'ö no mege, fefu, wolau gödo andrö, ni'oladaegu sa'ae."

 Fa'omuso dödö zato. Razo sa'ae Zelomo 

III. 20 Ba imane Dawido ba zato: Misuno Lowalangimi, Yehowa! Ba lasuno Yehowa, Lowalangi ndra tuara, sato fefu, lafaöndrö ira, ba lafalögu tou ira föna Yehowa ba föna razo.
21 Ba mahemolu ö, ba lahulö wongi wanaba sumange, khö Yehowa, labe'e khönia zumange nitunu: 1000 nono zaŵi si matua, ba 1000 mbiri-biri si matua ba 1000 nono mbiri-biri, awö zumange nibadu, nifao ba da'ö, ba sumange nitaba, oya sibai, nibe'e Ndraono Gizeraeli fefu.
22 Ba manga-manga ira ba labadu-badu hadia ia, me luo da'ö, föna Yehowa, omuso sibai dödöra; ba samuza tö lafataro razo Zelomo, ono Dawido, ba labayoini ia khö Yehowa, labali'ö samatörö, ba labayoini göi Zadoki andrö, labali'ö ere.
23 Ba dumadao sa'ae ba dadaoma zalaŵa andrö khö Yehowa Zelomo, razo ia, fangali namania Dawido, ba mofozu nilaunia, ba la'o'ö khönia Iraono Gizeraeli fefu.
24 He kumandra andrö fefu, awö zaradadu andrö, ba he ono razo Dawido, fefu, ba möi barö mbawa razo Selomo.
25 Ba ebua sibai lakhömi Zelomo, ibe'e Yehowa, ba zanehe Ndraono Gizeraeli fefu; fa'asalaŵa sebua turia ibe'e khönia, si lö irai ba razo Ndraono Gizeraeli, fönania

 Fa'amate Dawido 

IV. 26 Ba no razo Ndraono Gizeraeli fefu mege Dawido, ono Giza'i. 27öfa wulu fakhe wa'ara razo ia ba Ndraono Gizeraeli. Mewitu fakhe ba Heberona, ba ba Yeruzalema, ba 33 fakhe
28 Ba mate ia, me no biha wa'atua, me no aföli ia wa'auri ba fo'ana'a ba sumange; ba ononia Selomo zi tobali razo, fangalinia.
29 Ba hikaya razo Dawido andrö, he hikayania me ono matua ia, ba he safuria andrö, ba no mutanö ba zura hikaya andrö, nisura Zamueli, sangi'ila andrö, ba ba zura hikaya khö Natano, sama'ele'ö, ba ba zura Gado sangi'ila,
30 awö wa'abölönia, fa'abölö razo, ba folaunia, nifolau zabölö, ba hadia ia ba götönia andrö, ba ba götö Ndraono Gizeraeli ba ba götö gamatöröŵa niha baero, me luo da'ö.

NGA'ÖTÖ II

Faza 1

Mame'e sumange Zelomo, ba Gibeona 

I. 1 Selomo, ono Dawido, ba i'aro'ö wa'arazonia, ba itolo ia Lowalanginia Yehowa, ebua sibai lakhömi ibe'e.
2 Ba ibe'e goroisa Selomo ba Ndraono Gizeraeli fefu, ba ba zolohe ngahönö ba ba zolohe ngaotu ba ba zanguhuku ba ba zalaŵa fefu, ba Ndraono Gizeraeli fefu, ba ba högö ngafu andrö,
3 i'ohe zato fefu Selomo, awönia ba hili-hili andrö ba Gibeona. Ba da'ö sa so nose wama'ele'ö andrö khö Lowalangi, nilau Moze, enoni Yehowa, ba danö si mate.
4 (Ba tawöla andrö khö Lowalangi, ba no i'ohe miyaŵa Dawido, moroi ba Giriati Yeari, no ibe'e ba nahia andrö, nilaunia nahania; noa sa ifazökhi nosenia ba Yeruzalema).
5 Ba he naha wame'e sumange töla andrö, nifazökhi Mbesaleeli, ono Guri, ma'uwu Huri, ba ba da'ö so, föna nose Yehowa, ba la'alui [Yehowa, ba da'ö] Selomo, awö niha sato.
6 Ba ibe'e zumange ba da'ö Selomo, ba naha wame'e sumange töla andrö, föna Yehowa, föna nose wama'ele'ö andrö, 1000 ibe'e sumange, nitunu, ba detenia.

 Fangandrönia ba fanehe Lowalangi 

II. 7 Ba ba zi bongi andrö, ba i'oroma'ö ia khö Zelomo Lowalangi, imane khönia: Andrö zomasi'ö ube'e khöu!
8 Ba imane Selomo khö Lowalangi: No ebua sibai dödöu khö namagu Dawido ba no öbali'ö fangalinia razo ndra'odo.
9 Ba ena'ö na itörö nifabu'umö khö namagu Dawido, ya'ugö Yehowa, Lowalangi! Noa sa öfataro razo ndra'odo, razo niha si no ato sibai, timba wa'oya ngawua gawu nasi ba danö. 
10 Ba be'e sa'ae khögu wa'atua-tua ba fa'aboto ba dödö, ena'ö usöndra lala, he uwisa ba niha andre; ha niha sa ena'ö zangila mamatörö banuau andre, si no ato sibai? 
11 Ba imane Lowalangi khö Zelomo: Me no da'ö zi so ba dödöu, ba me tenga fa'ebua gana'a ba tenga girö-girö ba tenga sumange ba tenga famunu si fa'udu khöu ni'andröu, ba me tenga göi fa'anau nosou; me no fa'atua-tua ba fa'aboto ba dödö ö'andrö, ena'ö ö'ila öfatörö mbanuagu andrö, ba nifatarogu razo ya'ugö, 
12 ba nibe'e khöu wa'atua-tua ba fa'aboto ba dödö. Ba he fa'ebua gana'a göi ba girö-girö ba sumange, ba utehe khöu, irege zi lö irai ba razo bö'ö fönau, ba si lö'ö sa'ae göi dania furiu.

 Fa'ebua Zelomo ba ana'ania 

III. 13 Ba iröi hili-hili andrö ba Gibeona Selomo, [naha andrö] föna nose wama'ele'ö, ifuli ia ba Yeruzalema, ba razo Ndraono Gizeraeli ia.
14 Ba oya sibai i'asogö khönia kureta Selomo, awö zi fakudo, 1400 khönia gureta ba 12.000 zi fakudo. Ba mbanua gureta andrö ifataro ba ba zi tefasui razo, ba Yeruzalema. 
15 Ba falaŵalaŵa ira gara gana'a, wa'oya, ibe'e razo, ba falaŵalaŵa ira döla geresi döla ara gatua, ba ndraso. 
16 Ba kudo andrö, ba ba danö Miserayi ihalö Selomo; möi-möi zaniaga andrö khö razo, ba sambasambawa lahalö, ni'öli; 
17 önö ngaotu rufia zambua kureta, wolohe miyaŵa, moroi ba danö Miserayi, ba 150 zageu kudo. Ba si manö göi wama'emara ba razo Ndraono Kheti ba ba razo Ndrawa Garamo.

Faza 2

Fawu'u li ira Zelomo Huramo ba wolau osali andrö 

I. 1 Ba iŵa'ö Selomo, lalau gosali döi Yehowa, ba khönia, ba lalau gödo razo.
2 Ba i'ofaya Selomo, zonoro, 70.000, ba 80.000 zanoto kara, ba hili, ba 3600 mandrura.
3 Ba ifatenge zinenge Selomo khö Huramo, razo Diro, imane khönia: Folaumö khö namagu Dawido no, me öfa'ohe'ö khönia mbalo, eresi, ena'ö ilau gödo khönia, omonia.
4 Ba hiza, ulau gosali döi Lowalangigu Yehowa, ni'amoni'ö khönia, ba wanunu samohua khönia ba ba wama'oli roti nifaigi-faigi andrö, ba ba zumange nitunu andrö, nifaföfö luo, ero ma'ökhö, ba ba luo sabato ba ba wasulöna mbaŵa ba ba gowasa andrö khö Lowalangima Yehowa, — ömö Ndraono Gizeraeli da'ö, si lö mamalö-malö.
5 Ba osali andrö nilaugu, ba sebua; me no sebua moroi ba Lowalangi bö'ö fefu Lowalangima andrö.
6 Ba ha niha sa zangila molau omo khönia? Me no ambö nahiania zorugo, awö zorugo fondrege zalaŵa yaŵa; ba ha niha ndra'odo, wa solau omonia ndra'o? — na tenga ha ba wanunu kumöyö khönia?
7 Ba fatenge sa'ae khögu niha, samösa, si no to'ölö ba walau hadia ia, he ba gana'a ba he ba wirö ba he ba döla ba he ba zi'öli ba ba ungu soyo ba ba girimisi ba ba ungu sowu waruwaru, ba sangila manua gambara, awö duka andrö si so khögu ba mado Yuda ba ba Yeruzalema, ni'asogö namagu Dawido.
8 Ba fa'ohe'ö göi khögu geu balo, eresi ba senobari ba sendrana, moroi ba hili Libano; aboto sa ba dödögu, wa no to'ölö mbanuau andrö, ba wolau eu ba hili Libano, ba banuagu, ba no te'anö, tohu-tohu danga mbanuau andrö.
9 Ba oya sibai ni'a'asogö khögu eu balo, me sebua dania ba sanalu'i inötö nomo andrö, nilaugu. 
10 Ba ufa'ohe'ö balazo zolau eu andrö, solobö, banuau andrö, ba 40.000 ngaso'e gandru ba 40.000 ngaso'e ze'iri ba 4000 ngaso'e nagu ba 4000 ngaso'e wanikha. 
11 Ba itema li Zelomo Huramo, razo Diro, ifa'ohe'ö zura khö Zelomo, imane: Me no i'omasi'ö mbanuania Yehowa, andrö wa ifataro razora ndra'ugö. 
12 Ba imane na Huramo: Nisuno Yehowa, Lowalangi Ndraono Gizeraeli, samazökhi banua si yaŵa, awö danö, me no ibe'e khö razo Dawido nono satua-tua, si so fa'onekhe ba fa'aboto ba dödö, ba wolau osali khö Yehowa ba ba wolau gödo razo khönia. 
13 Ba ufatenge khöu duka, sangila watahögö, Huramo Abi andrö, 
14 mado Dano ninania ba banua Diro nama. Si no to'ölö ia ba wolau hadia ia, ba gana'a ba ba wirö ba ba döla ba ba zi'öli ba ba gara, ba he ba geu ba ba ungu soyo, ba he ba zowu waruwaru, ba ba darafali ba ba girimisi, ba ba wanua hadia ia ngawalö gambara, ba ba wolau hadia halöŵö duka, niŵa'ö khönia, awö duka khöu ba awö duka khö duagu amau Dawido. 
15 Ba fa'ohe'ö sa'ae, ö genoniu, gandru andrö, ba se'iri ba fanikha ba agu andrö, niŵa'öu, ya'ugö sokhö ya'o. 
16 Ba ya'aga andre, ba solau eu ba hili Libano, ha wa'oya-oya zoguna khöu, ba ma'ohe khöu ba Yafo, marakeni, ba nasi, ba ya'ugö zama'ohe'ö misi yaŵa ba Yeruzalema.

 Fa'ato zohalöŵö 

II. 17 Ba i'ofaya Selomo fefu zi fatewu gana ba danö Ndraono Gizeraeli, si mane me i'ofaya amania Dawido föna; ba no 153.600. 
18 Ba 70.000 ifataro sana'una'u hadia ia, ba 80.000 ibe'e sanotonoto kara, ba hili, ba 3.600 ifataro mandru, sango'ou niha andrö ba rodi andrö.

Faza 3

Folau osali 

I. 1 Ba ibörötaigö Selomo wolau osali Yehowa andrö ba Yeruzalema, ba hili Moriya andrö, ba ni'oroma'ö Yehowa ya'ia khö namania Dawido, ba naha andrö ni'asiwai Dawido, ba goloyama mbasitö khö Gorana, Iraono Yebusi.
2 Ba zi mendrua ba mbaŵa si dua, ibörotaigö wotomo andrö, me no alua medölu fakhe razo ia.
3 Ba da'e nifakhoi Zelomo, ba wolau osali Lowalangi andrö: Fa'anau, ba 60 hela — ba hela föna —, ba fa'ebolo, ba 40 hela.
4 Ba ewe'ewe föna nösi nomo, nifo'oto'oto, sebua ba 10 hela wa'ebolo, ba fa'anaunia, ba mbawa duasa nomo, ba 20 hela, ba fa'alaŵa, ba 20 hela [göi]. Ba tanö bakha, ba ifo'uli si ndruhu mbalaki.
5 Ba si hulö dalu zalo, ba ibagolöi bagalö senobari, ba awena ifo'uli balaki ba ifasua'ö wamaedo nohi ba si hulö rate.
6 Ba ifoadu feremata; ba ana'a andrö, ba ana'a Warawa'i.
7 Ba ifo'uli sa'ae baulu, ana'a, he buatö, ba he högö ba toyo mbawandruhö, ba he bagolö ba he lagö mbawandruhö, ba ifasua'ö wamaedo kerubi, ba mbagolö.

 Fondrege ni'amoni'ö, kerubi, ba'a-ba'a ba taru nahe 

II. 8 Ba i'oniagö wondrege ni'amoni'ö andrö; fa'anaunia, ba 20 hela, dali mbolo nomo, ba fa'ebolonia, ba 20 hela göi, ba ifo'uli balaki, 2.382.300 balaki.
9 Ba fa'abua gosö-osö, ba 50 fondruyu ana'a. Ba he bate'e ba zi sagötö, ba ifo'uli ana'a. 
10 Ba si bakha ba wondrege ni'amoni'ö andrö, ba ifalau'ö kerubi, dombua, nilau duka wamaedo niha, ba ifo'uli ana'a. 
11 Afi kerubi andrö, ba 20 hela wa'anau, ba wa'orudu; si sara, si 5 hela, ba irugi mbagolö nomo, ba si sara, si 5 hela göi, ba irugi mbute gafi kerubi si sambua. 
12 Ba si manö gafi si sara, ba kerubi si sambua, 5 hela göi, ba irugi mbagolö; ba afinia si sara, si 5 hela göi, ba irugi mbute gafi kerubi si sambua. 
13 Fa'anau gafi kerubi andrö, nibologö, ba 20 hela. Ba no sizizio ira ba la'otahögö nösi nomo. 
14 Ba ifalau'ö mba'a-ba'a andrö, ungu sowu waruwaru ba soyo, ba kirimisi ba tarafali, ba ifofamaedo kerubi. 
15 Ba föna nomo, ba dua ifalau'ö taru nahe, 35 hela wa'alaŵa, ba limalima hela högö si yaŵa. 
16 Ba ifalau'ö zi hulö rate nibe'e ba högö daru nahe andrö; ba 100 ifalau'ö famaedo mbua dalimo, nibe'e ba rate andrö. 
17 Ba taru nahe andrö, ba ba mbawa duasa gosali ifasindro, sara ba gambölö, ba sara ba gabera; si so ba gambölö, ba Yakhino ibe'e töi, ba ba gabera, ba Boasi.

Faza 4

Folau gala sebua andrö, töla ba naha wandru ba meza roti nifaigi-faigi 

I. 1 Ba ifa'anö na göi naha wame'e sumange, töla, 20 hela wa'anau ba 20 hela wa'ebolo ba 10 hela wa'alaŵa.
2 Ba ifalau'ö gala nidanö andrö, nifahele, 10 hela wa'eŵaŵa mbewe, sowulo, 5 hela wa'abakha; ba na lafasui mbewe sinali, ba 30 hela.
3 Ba tou mbewenia ba famaedo zuri de'u, fasui manö — fulufulu ba zi sahesahela — no tefasui gala andrö, dua ngenoli zuri, nifao ba wamahele mege.
4 Ba dayadayania, ba 12 wamaedo zaŵi, tölu miyöu, ba tölu zi otahögö gaekhula luo ba tölu miraya ba tölu tanö ba gatumbukha luo. Ba si tohare ba hulura gala andrö, ba toyora fefu, ba no faondra.
5 Ba fa'awe'e-we'e gala, ba lalu'a, ba bewenia, ba si mane bewe mako, si mane bunga zömasöma safusi; ba 600 ngaso'e itaha idanö.
6 Ba baero ö, ba 10 ifazökhi balanga; lima ibe'e ba gambölo ba lima ba gabera naha wanasa, (ba da'ö lasasai hadia ia ba zumange nitunu andrö); ba gala sebua andrö, ba ena'ö naha wanasa ba gere.
7 Ba ifazökhi göi naha wandru andrö, si fulu, dali nifakhoi ba da'ö, ba ibe'e ba gosali bakha, lima ba gambölö ba lima ba gabera.
8 Ba fulu göi ifazökhi meza, ba ibe'e ba gosali, lima ba gambölö ba lima ba gabera, ba otu ifazökhi figa, soguna ba wanefe hadia ia.
9 Ba i'oniagö golayama gere, ba he olayama sebolo andrö; ba bawandruhö golayama ifazökhi; ba lagö mbawandruhö andrö, ba ifo'uli töla. 
10 Ba gala sebua andrö, ba raya gosali ibe'e tanö ba gatumbukha luo, si otahögö miraya.

 Gama-gama bö'ö 

II. 11 Ba Huramo andrö, ba ifazökhi mbowoa andrö, ba sundrusundru ba figa, ba wanefe. Ba tobali i'asiwai Huramo nilau andrö, hadia ia nifazökhinia khö razo Selomo, ba gosali Lowalangi. 
12 Dua daru nahe, awö högö andrö yaŵa, si dombua sotalosu, awö ni'otaraŵa andrö, balu-balu dalosu högö daru nahe andrö, 
13 ba 400 wamaedo mbua dalimo, ba ni'otaraŵa andrö si dua görö, dua ngenoli wamaedo mbua dalimo zagörö ni'otaraŵa, balu-balu dalosu högö daru nahe andrö; 
14 ba ifazökhi dayadaya andrö, si fulu, awö mbalanga andrö, si fulu, 
15 ba dayadaya andrö yaŵa, ba gala sebua andrö, si ha sambua ba famaedo zaŵi andrö, si feledrua, dayadayania. 
16 Ba bowoa andrö ba sundrusundru ba garafu ba fakake fefu, soguna ba da'ö, ifazökhi Huramo-Abiwi, khö Zelomo, ba gosali Yehowa, oi töla ni'alösöigö. 
17 Ba ndraso Yoridano ifafahele'ö razo, ba golabuta la'uri, ba gotaluara Zukota Zereda. 
18 Ba oya sibai ifafazökhi'ö Selomo fakake andrö fefu; lö'ö sa muhonogöi wa'abua döla andrö. 
19 Ahori ifazökhi Selomo gama-gama andrö, ba gosali Lowalangi: Naha wame'e sumange andrö, ana'a, awö meza andrö, naha roti nifaigi-faigi, 
20 awö naha wandru andrö, fabaya fandru, si ndruhu mbalaki, ena'ö latunutunu föna wondrege ni'amoni'ö, 
21 dali goroisa ba da'o, ba bungabunga andrö, awö naha wandru, awö guti wandru, ana'a, si ndruhu mbalaki —
22 awö zi'öli andrö, awö wiga, ba wanefe, awö mako, awö gali, si ndruhu mbalaki. Ba ba lagö mbawandruhö, ba no ana'a lagö mbawandruhö tanö bakha ba wondrege ni'amoni'ö andrö, ba he lagö mbawandruhö ba nomo, ba zi hulö dalu zalo.

Faza 5

La'ohe ba wondrege ni'amoni'ö dawöla andrö 

I. 1 Ba me no awai fefu hadia ia nifafazökhi'ö Zelomo ba gosali Yehowa, ba i'ohe bakha Selomo mbuala namania andrö, ni'amoni'ö; firö andrö, ba ana'a ba fakake andrö fefu, ba ibe'e ba mbate'e girö-girö ba gosali Lowalangi. 
2 Ba ifalukha'ö Selomo zatua Ndraono Gizeraeli, awö högö mado fefu, salaŵa soi Ndraono Gizeraeli ba Yeruzalema, ba wolohe miyaŵa tawöla andrö, nahia goroisa Yehowa, moroi ba mbanua Dawido Siona andrö. 
3 Ba owulo ira khö razo, dozi ndramatua Iraono Gizeraeli, ba mbaŵa Etani, ba gowasa, baŵa si fitu. 
4 Ahori so zatua Ndraono Gizeraeli, ba lafazaŵa dawöla Ono Lewi, 
5 ba la'ohe miyaŵa, fabaya ose wama'ele'ö ba fakake ni'amoni'ö andrö fefu, baose — da'ö ni'ohe gere Ono Lewi miyaŵa. 
6 Ba la'iagö föna dawöla razo Selomo ba Iraono Gizeraeli sato, fefu, si no falukha khönia, wame'e sumange biri-biri ba saŵi, irege tebai sa'ae la'erai, mbalazi wa'oya, tebai la'ofaya. 
7 Ba ere andrö, ba la'ohe ba nahania dawöla goroisa Yehowa, ba mbate'e tanö ba hambo gosali, ba wondrege ni'amoni'ö andrö, barö gafi kerubi andrö. 
8 Noa sa mubologö gafi kerubi andrö, yaŵa naha dawöla, ba tobali samonöu tawöla, fabaya heaheania, kerubi andrö, moroi yaŵa. 
9 Ba fa'anau heahea andrö, ba faoro mbalö moroi ba ni'amoni'ö, fönaföna mbate'e ba hambo andrö; ba baulu, ba lö oroma. Ba da'ö nahania, irugi ma'ökhö andre. 
10 Ba ösi dawöla, ba ha kara wanura andrö si dua görö, nibe'e Moze bakha, ba gahe hili Horebi, kara wanuru ba wawu'usa li andrö, me fawu'u li Yehowa ba Ndraono Gizeraeli, me aheta ira ba danö Miserayi.

 Manunö gere ba ihawui gosali bakha lakhömi Yehowa 

II. 11 Ba me laheta ira ba ni'amoni'ö ere (noa sa ahori mamoni gere, si so, lö mufaigi ngenoli), 
12 ba sanunö andrö fefu, Ono Lewi, ira Asafo, Hemano Yedutuno, fabaya onora ba talifusöra, ba ahori so ba da'ö, tanö ba gatumbukha luo, i'otarai naha wame'e sumange, baru tarafali mbarura, ba so khöra waritia ba biola nitika, sebua ba side-ide, ba 120 gere ba ngaira, solau torofe; 
13 ba hulö zi ha sara lira zolau torofe zanunö, wanuno Yehowa, awö wangandrö saoha gölö khönia. Ba me labörögö wolau torofe ba famözi faritia, ba folau hadia ia [mbö'önia] nifoli, ba fanuno Yehowa andrö: "me no si sökhi tödö ia ba me si lö aetu wa'ebua dödönia andrö!" ba anönö gosali bakha lawuo, osali Yehowa andrö, 
14 ba lö lala gere, ba wangai halöwöra, me no anönö gosali Lowalangi lakhömi Yehowa andrö.

Faza 6

Huhuo Zelomo ba niha sato 

I. 1 Ba imane Selomo: No iŵa'ö Yehowa, ba zogömi-gömi zomasi ia nahiania.
2 Ba no ulau nomo nahiau, nahia si soso ndra'ugö, götö-götö wa'ara. 
3 Ba ibali'ö ia razo, i'owai Ndraono Gizeraeli sato fefu, wamahowu'ö ya'ira, no muziozio Ndraono Gizeraeli sato fefu. 
4 Ba imane [razo]: "Nisuno Yehowa, Lowalangi Ndraono Gizeraeli, si no muhede, bawania khö namagu Dawido ba si no mamalua ya'ia tangania, me imane: 
5 I'otarai luo, me uheta ba danö Miserayi mbanuagu ba sambua lö mado Ndraono Gizeraeli nituyugu banua, ba wolau osali, nahia döigu ba lö nituyugu niha, ena'ö salaŵa mbanuagu Iraono Gizeraeli ia. 
6 Ba Yeruzalema andrö, ba no utuyu nahia döigu, ba Dawido andrö, ba no utuyu, ena'ö salaŵa mbanuagu Iraono Gizeraeli ia. 
7 Ba no so ba dödö namagu Dawido wolau osali döi Yehowa, Lowalangi Ndraono Gizeraeli; 
8 Ba no imane Yehowa khö namagu Dawido: Wa no öŵa'ö tödöu wolau osali döigu, ba no si sökhi, me no öŵa'ö da'ö. 
9 Ba tenga sa ya'ugö zolau osali andrö, onou zolau, nga'ötöu, da'ö dania zolau osali döigu. 
10 Ba no itörö gamabu'ula li andrö, nibe'enia, ibe'e Yehowa. Noa sa so ndra'o fangali namagu Dawido, ba no dumadaodo ba dadaoma zalaŵa ba Ndraono Gizeraeli, itörö nifabu'u Yehowa, ba no ulau gosali döi Yehowa, Lowalangi Ndraono Gizeraeli. 
11 Ba no ube'e ba da'ö dawöla andrö, naha goroisa ba wawu'usa li andrö khö Yehowa, me fawu'u li ia ba Ndraono Gizeraeli."

 Fangandrö Zelomo, ba we'amoni'ö osali 

II. 12 Ba i'iagö föna naha wame'e sumange andrö khö Yehowa, ba zanehe Ndraono Gizeraeli fefu, ba i'oro'ö dangania, 
13 (noa sa ifafazökhi'ö harehare, töla, Selomo, ba no ibe'e ba dalu golayama, 5 hela wa'anau ba 5 hela göi wa'ebolo ba 3 hela wa'alaŵa; ba da'ö yaŵa möi ia ba ibalöduhini, ba zanehe Ndraono Gizeraeli sato fefu, ba i'oro'ö dangania miyaŵa ba zorugo), 
14 ba imane: "He Yehowa, Lowalangi Ndraono Gizeraeli, lö Lowalangi si falaŵalaŵa khöu, he ba zorugo, ba he ba guli danö; ya'ugö, ba lö öwu'ai wawu'usa li andrö, ba fa'ahakhö dödöu ba genonimö andrö, solo'ö niŵa'öu, soroi si'aikö ba dödöra, 
15 no lö niwu'aimö khö genoniu, amagu Dawido, nifabu'umö khönia. No bawau zamabu'u ba no tangau zamalua, si mane ma'ökhö andre. 
16 Ba iya'e, ya'ugö Yehowa, Lowalangi Ndraono Gizeraeli, ba böi wu'ai khö genoniu, amagu Dawido nifabu'umö khönia, me ömane: Lö falukha dania lö khöu [nga'ötö] fönagu, sidadao ba dadaoma zalaŵa ba Ndraono Gizeraeli, asala lö laböhöli lala andrö khöra nga'ötöu, ba wolo'ö oroisagu andrö, si mane ya'ugö, me no ötörö, fönagu. 
17 Ba iya'e, ya'ugö Lowalangi Ndraono Gizeraeli, ba ena'ö na itörö gamabu'ula limö andrö, nifabu'umö khö genoniu Dawido! 
18 Ba hadia, si ndruhu i'iagö awö niha ba guli danö Lowalangi? Hiza, sorugo andrö ba fondrege zorugo, ba no ambö nahamö, ba mendrua manö gosali andre nilaugu. 
19 Ba be'e mbörö dalingau ba wangandrö genonimö ba ba wakaosania, ya'ugö Yehowa, Lowalangigu, ena'ö öfondrondrongo we'ao-ao andrö ba fangandrö, na mangandrö genoniu. 
20 Ena'ö si teboka manö höröu, yaŵa gosali andre, bongi ma'ökhö, yaŵa naha andre, niŵa'öu, ba da'ö öfonahia döimö andrö; ena'ö öfondrondrongo wangandrö andrö, na mangandrö genoniu ba naha andre. 
21 Ba ena'ö na öfondrondrongo li wakaosa andrö khö genoniu ba ba mbanuau Iraono Gizeraeli, na mangandrö ira ba naha andre. Fondrondrongo ae ba naha andrö, sidadao ndra'ugö, ba zorugo, ba na örongo, ba bologö dödöu! 
22 Na so zosala khö nawönia ba na labe'e ba hölu ia, ena'ö ba hölu i'aro'ö niŵa'önia, ba na so ia, na ibaya hölu, föna naha wame'e sumange khöu, ba nomo andre:
23 ba fondrondrongo ba zorugo ba tolo, ba ohe ba lala huhuo genonimö, ena'ö ösuloni ba zi so horö, wangahare'ö ba hulunia nilaunia andrö, ba ena'ö öheta ba hulu zi lö horö, wanulöni khönia fa'atulö dödönia. 
24 Ba na te'ala mbanuau Iraono Gizeraeli labe'e emalira, me no molalö ira khöu, ba na lafalalini gera-erara ba na lafarongogö döimö, na mangandrö ira ba na fakao ira khöu, ba nomo andre:
25 ba ena'ö na öfondrondrongo ba zorugo, ba öbe'e aefa horö mbanuau Iraono Gizeraeli, ba ö'ohe mangawuli ira ba danö andrö, nibe'eu khöra ba khö ndra tuara mege. 
26 Ba na no teduhö mbanua si yaŵa, na lö teu, börö me no molalö ira khöu, ba na mangandrö ira ba naha andre, na lafarongogö döimö, na lafalalini gera-erara, na laböhöli horöra andrö, me no öhöndrögö ira:
27 ba ena'ö na öfondrondrongo ba zorugo ba öbe'e aefa horö genoniu andrö, horö mbanuau Iraono Gizeraeli, wanuturu khöra lala si sökhi andrö, nitörö, ba ena'ö na öfatörö deu ba danö andrö, nibe'eu ba mbanuau andrö, tana khöra, ondröita. 
28 Ba ma lofo mbanua ba danö, ba ma fökhö waba, ba ma fa'akhozi ngalai wakhe, ba ma fa'ahohomö, ba ma tamo, ba ma föla; ba ma lafakao ira emalira, ba mbanua khöra heza, ba ma hadia ia wamakao ba hadia ia wökhö:
29 na dania örongo wangandrö ba ma fakaosa, na ha niha zangandrö, ba na banuau Iraono Gizeraeli fefu, na dozi afökhö khöra wamözi andrö ba safökhö andrö, si no göna ira, ba na la'oro'ö dangara ba nomo andre: 
30 ba ena'ö na öfondrondrongo ba zorugo, ba naha andrö, ba zi dadao ndra'ugö, ba öbe'e aefa horö ba ösulöni ba zamösana nitörönia fefu, balazi wangilamö tödönia — me no ha ya'ugö zangila tödö nono niha! — 
31 ena'ö la'ata'ufi ndra'ugö, ba wanörö lala andrö khöu, si lö mamalö-malö, götö we'asora ba danö andrö, nibe'eu khö ndra tuama. 
32 Ba he ba niha bö'ö, si tenga banuau Iraono Gizeraeli, na möi ia, moroi ba danö saröu, börö döimö andrö, sebua, ba tangau andrö, sabölö, ba ta'iomö si no ö'oro'ö — na möi ia mangandrö ba golayama nomo andre: 
33 ba ena'ö no öfondrondrongo ba zorugo, ba naha andrö, ba zi dadao ndra'ugö, ba ö'o'ö fefu hadia ia, ni'andrö niha bö'ö andrö khöu, ena'ö dozi soi ba guli danö aboto ba dödö döimö andrö, ena'ö la'ata'ufi ndra'ugö, si mane banuau Iraono Gizeraeli, ba ena'ö lasöndra wa no töimö mbörö döi gosali andre, nilaugu. 
34 Ba na möi fasuwö ba nemalira mbanuamö, na latörö lala niŵa'öu khöra, ba na mangandrö ira khöu, na la'otahögö mbanua andre, nituyumö, ba osali andre, nilaugu nahia döimö:
35 ba ena'ö na öfondrondrongo wangandröra ba fangarö-ngaröra, ba ötolo ira. 
36 Ba na molalö ira khöu — samösa sa lö niha, si lö horö! — ba na mofönu ndra'ugö khöra ba na öbe'e ba danga nemalira ira, na tobali la'oloi'ö ira ba danö saröu, ba ma ba danö sahatö, sabölö moroi khöra, 
37 ba na mangerangera ira, ba danö andrö, ba nitaha ya'ira, ba na lamane: No mosala ndra'aga, no matörö lala si lö sökhi, no sebua horö ndra'aga!
38 ba na lafuli ira khöu, soroi si'aikö ba dödöra ba ba gera-erara fefu, ba danö zamakao ya'ira, si no mangoloi'ö ya'ira, ba na mangandrö ira, na la'otahögö danöra andre, nibe'eu khö ndra tuara ba banua andre, nituyumö, ba omo andre, nilaugu nahia döimö: 
39 ba ena'ö na öfondrondrongo wangandröra ba fangarö-ngaröra, soroi si'aikö ba dödö, ba zorugo khöu, ba naha andrö, ba zi so dadaomamö, ba ötolo ira, ba öbe'e aefa horö mbanuau, lalöra andrö khöu. 
40 Ba ena'ö na si teboka manö höröu, ya'ugö Lowalangigu, ba na öbe'e manö mbörö dalingau ba wangandrö ba naha andre! 
41 Ba iya'e, ba fazaŵa'ö, ya'ugö Lowalangi, Yehowa, saŵa zolombase ndra'ugö, ya'ugö ba tawöla wa'abölöu andrö! Ndramu'obaru wangorifi ere andrö khöu, ya'ugö Lowalangi, Yehowa, ba ya sowua-wua tödö ba zi sökhi andrö zatulö tödö andrö khöu! 
42 He Lowalangi, Yehowa, böi timba nibayoini andrö khöu; törö-törö tödöu wa'ahakhö dödöu andrö khö genoniu Dawido!"

Faza 7

Oroma lakhömi Yehowa, ba gosali 

I. 1 Ba me no i'o'ozui wangandrö Selomo, ba aekhu galitö moroi yaŵa ba mbanua ba i'a zumange nitunu andrö, awö zumange nitaba, ba anönö bakha gosali lakhömi Yehowa, 
2 tobali tebai möi bakha ba gosali gere, me no anönö bakha gosali Yehowa lakhömi Yehowa andrö. 
3 Ba me la'ila Iraono Gizeraeli fefu, aekhu moroi yaŵa galitö andrö ba ihawui gosali lakhömi Yehowa, ba latuhi danö ba lafaöndrö tou mbawara, ba mbale, mangalulu ira ba lasuno Yehowa, ba wa'ebua dödönia ba ba wa lö aetu wa'ahakhö dödönia.

 Labe'e zumange, ba we'amoni'ö osali 

II. 4 Ba lataba zumange nitaba föna Yehowa, razo, awö niha sato fefu. 
5 Ibe'e zumange fangorifi Selomo, 22.000 zaŵi ba 120.000 mbiri-biri. 
6 Ba la'iagö nahara ere ba si manö göi Nono Lewi, so ba dangara nifoli andrö, khö Yehowa, nifafazökhi'ö razo, Dawido, ba wangandrö saoha gölö khö Yehowa, me no si lö aetu wa'ebua dödönia andrö, wolau sinunö andrö khö Dawido; ba lalau dorofe ere, ba gametahöra, ba zi so Ndraono Gizeraeli fefu. 
7 Ba i'amoni'ö Selomo golayama ba dalu, föna gosali Yehowa, wame'e sumange nitunu andrö, awö dawö zumange fangorifi. Lö'ö sa itaha zumange nitunu andrö, awö zumange ni'a, awö dawö andrö, naha wame'e sumange töla andrö, nifafazökhi'ö Zelomo. 
8 Ba ilau gowasa andrö Selomo, me luo da'ö, fitu bongi wa'ara, ba awönia Ndraono Gizeraeli fefu — owuloa sebua sibai [sagörö tanö], i'otarai lala ba Hamata andrö, irugi mbombo andrö ba [nola] danö Miserayi. 
9 Ba me luo si ŵalu, ba oi owulo ira, owuloa ba gowasa; me no fitu bongi khöra we'amoni'ö naha wame'e sumange andrö; no fitu bongi gowasa. 
10 Ba ba zi dua wulu a tölu ba mbaŵa si fitu, ba ifofanö ba khöra niha sato [Selomo], somuso tödö ira ba si sökhi tödö, ba zi sökhi andrö fefu, nilau Yehowa khö ndra Dawido Selomo ba ba mbanuania Iraono Gizeraeli.
11 Ba no i'asiwai Selomo gosali Yehowa andrö, awö gödo razo, no ahori i'o'ozui, hadia ia, fefu niŵa'önia tödönia mege, nilau ba gosali Yehowa ba ba gödo razo.

 I'oroma'ö ia Lowalangi khö Zelomo. Amabu'ula li ba fameta'u 

III. 12 Ba i'oroma'ö ia Yehowa khö Zelomo, ba zi bongi, imane khönia: No ufondrondrongo wangandröu, ba no utuyu khögu naha wame'e sumange naha andrö. 
13 Na ukusi mbanua si yaŵa, na lö aekhu ba danö deu, ba na ufatörö damo, ena'ö la'a zinanö ba danö, ba na ufatörö wökhö waba ba mbanuagu, 
14 ba na la'ide-ide'ö ira banuagu, nifao töigu ba döira, na mangandrö ira, na la'alui wamaigigu ya'ira ba na lafalalini gegera-era, na laböhöli mbua-buara si lö sökhi andrö, ba ufondrondrongo ba zorugo, ube'e aefa horöra ba ufaigi wangorifi ba danöra andrö. 
15 Ufaigi-faigi sa'ae ba ube'e mbörö dalingagu ba wangandrö ba naha andre. 
16 Ba noa sa'ae utuyu gosali andre, ba no ubali'ö ni'amoni'ö, ena'ö ba da'ö monahia döigu, si lö mamalö-malö, ba ena'ö böi aefa-aefa ba da'ö hörögu ba tödögu, götö-götö wa'ara. 
17 Ba na ötörö lala andrö, khögu, somasido, si mane fanörö namau Dawido mege, na ö'o'ö sibai niŵa'ögu khöu ba na ötöngöni nifakhoigu, awö huku andrö khögu, 
18 ba u'aro'ö dadaoma zalaŵa andrö khöu, si mane nifabu'ugu khö namau Dawido, me umane: Lö'ö manö dania ambö khöu [nga'ötöu], samatörö Iraono Gizeraeli. 
19 Ba na mi'erogö ndra'o, ba na miböhöli nifakhoigu ba oroisagu, niŵa'ögu khömi, ba na möi ami mamosumange Lowalangi bö'ö, 
20 na ba da'ö mangalulu ami, ba udeha ira ba danö andre khögu nibe'egu khöra, ba osali andre, ni'amoni'ögu nahia döigu, ba nitibo'ö ube'e, fönagu, ba ube'e amaedola ba fama'iki niha, ba niha baero fefu. 
21 Ba gosali andre, si no alaŵa mege — ba dozi sanörö, ba si hokha mbu. Ba na lasofu dania: Hadia mbörö, wa ifatörö zi mane da'ö ba danö andre, ba ba gosali andre Yehowa? 
22 ba lamane: Börö me no la'erogö Yehowa andrö, Lowalangi ndra tuara, si no mangeheta tuara ba danö Miserayi, ba me no la'olembai Lowalangi bö'ö, me no ba da'ö mangalulu ira, ba me no lafosumange da'ö, — da'ö mbörö wa no ifatörö khöra wamakao andrö fefu Yehowa!

Faza 8

== Mangaro banua Zelomo. Rodi

I. 1 Ba no numalö zi 20 fakhe andrö, götö wolau Zelomo osali Yehowa andrö, awö gödonia.
2 Ba banua andrö, nibe'e Huramo khö Zelomo, ba i'aro'ö Selomo, ba Iraono Gizeraeli ifataro ba da'ö. 
3 Ba möi musuwö Hamata Zoba Selomo, ba atu'a ia ba da'ö. 
4 Ba i'aro'ö Dadimoro ba danö si mate, awö mbanua andrö nitaru'önia ba Hamata. 
5 Ba ni'aro'önia na baero ö, ba Beti Horona yaŵa ba Beti Horona tou, ibali'ö banua saro, si so öli kara ba bawa göli nilazi. 
6 Ba he Ba'alata ba banua andrö nihöna balazo, fefu, khö Zelomo, ba banua gureta andrö, fefu, ba banua zi fakudo, ba hadia ia fefu, somasi Zelomo ilau, ba Yeruzalema ba ba hili Libano ba ba danö si so barö mbawania, ma'asagörö. 
7 Ba ha niha fefu, si tosai na, Iraono Kheti ba Iraono Gamori ba Iraono Weresi ba Iraono Hewi ba Iraono Yebusi, si tenga Iraono Gizeraeli, 
8 — nga'ötö niha andrö, si tosai na ba danö, nisaigö Ndraono Gizeraeli, si lö muhori, — ba i'ofaya Selomo ba rodi, sirugi ma'ökhö andre. 
9 Ba Iraono Gizeraeli, ba lö ibali'ö sawuyu Selomo ba wohalöŵö khönia; ya'ira ba si möi-möi fasuwö ba solohe si fasöndra si iagö kureta, ba solohe kureta andrö khönia, fabaya si fakudo. 
10 Ba fa'ato högö gumandru khö razo Selomo, ba no 250, samaigi-maigi niha sato. 
11 Ba ono Wara'o andrö, ba i'ohe ba nomo andrö, nilaunia khönia, Selomo, iheta ba mbanua Dawido. Imane sa: Böi ya soso khögu ndra'alawe ba gödo Dawido, razo Ndraono Gizeraeli, me no ni'amoni'ö, me no labe'e ba da'ö dawöla andrö.

 Lahonogöi wame'e sumange. Foloya 

II. 12 Ba ibe'e sa'ae khö Yehowa zumange nitunu Selomo, ba naha wame'e sumange andrö, nifa'anönia föna gewe'ewe andrö, 
13 itörö nibe'e ma'ökhö, dali goroisa Moze andrö ba luo sabato ba ba sawulöna mbaŵa ba ba gowasa andrö, medölu zi döfi — ba gowasa roti si lö mu'aisöni ba ba gowasa wendrakose ba ba gowasa nose daha geu — ibe'e zumange. 
14 Ba i'o'ö göi nihonogöi namania Dawido, wamataro ngenoli gere andrö ba halöŵöra, ba he Ono Lewi, ba niŵa'ö khöra, ba wanunö ba ba we'amöi tohu-tohu danga gere soguna ma'ökhö; ba sanaro ba mbawandruhö andrö, ba ngenolira, ha uga mbawandruhö; si manö sa goroisa Dawido andrö, enoni Lowalangi. 
15 Ahori la'o'ö goroisa razo, he lawisa ba gere andrö ba ba Nono Lewi ba ba girö-girö andrö. 
16 Ba tobali toföfö halöŵö Zelomo andrö, me irugi luo da'ö; fame'e tou toyo gosali ba irege wangasiwai; no awai gosali Yehowa. 
17 Ba möi ba Geseono Geberi Zelomo ba ba Geloto, ba mbewe nasi, ba danö Ndraono Gedomo. 
18 Ba Huramo andrö, ba ifa'ohe'ö khö Zelomo nowo, fabaya ono nowo, si no to'ölö ba nasi; banuania zolohe. Ba fao ira ba mbanua Zelomo, ba larugi Gofiri, lahalö gana'a ba da'ö, 892.625 balaki ba la'ohe khö razo Selomo.

Faza 9

Möi tome Zelomo razo Zaba, ira alawe 

I. 1 Ba me irongo duria Zelomo razo Zaba andrö, ira alawe, ba möi ia, ba wanandraigö Selomo ba dahö-dahö; ato sibai nawönia fao, fabaya ondra, sonoro famasa ba dalu-dalu ba ana'a ba feremata, oya sibai, ni'ohe ba Yeruzalema. Ba me irugi Zelomo, ba fahuhuo ia khönia, ibokai fefu hadia ia zi so ba dödönia. 
2 Ba itema linia Selomo, ba nisofunia khönia fefu; lö hadia ia zi lö aboto ba dödö Zelomo, lö hadia ia zi tebai itema linia. 
3 Ba me irongo wa'atua-tua Zelomo razo Zaba, ba me i'ila gödo andrö nilau Zelomo, 
4 ba öra andrö ba meza khönia, ba omo genoninia, awö halö-halöŵö zangai halöwö yomo khönia, awö nukhara, ba sama'oli gö khönia, awö nukhara, ba sumange andrö khönia, nibe'e-be'enia ba gosali Yehowa, ba tobali sibai dödönia, 
5 ba imane khö razo: Si ndruhu manö nirongogu ba danögu, ba ngawalö hadia ia khömö, ba ba wa'atua-tuamö andrö! 
6 Lö si faduhu dödögu nidunö-dunö niha, irege no urugi, ba irege no i'ila hörögu. Ba ambö na i matonga ni'ombakha'ö khögu, faafahöna wa'atua-tuamö andrö; ötalu'i na duria andrö, nirongogu. 
7 Ya ahowu ndra'alawe khöu, ba ya ahowu genoniu andre, si lö aefa-aefa khöu, wamondrongondrongo fa'atua-tuamö andrö! 
8 Nisuno Yehowa, Lowalangiu andrö, si no mangomasi'ö ya'ugö, wamedadao ya'ugö ba dadaoma andrö khönia, razo khö Lowalangiu, Yehowa, börö wa'omasi Lowalangiu Ndraono Gizeraeli, fa lö ibulo'ö ira, götö-götö wa'ara; andrö wa no ibali'ö razora ndra'ugö, ena'ö huku si sökhi öfatörö ba satulö! 
9 Ba ibe'e bualania khö razo, ba 476.460 balaki gana'a, ba famasa ba dalu-dalu ba feremata, oya sibai; lö'ö manö ifuli dania si manö [wa'oya] wamasa ba dalu-dalu, si mane nibe'e razo Zaba andrö khö razo Selomo. 
10 Ba banua Huramo no mege göi ba banua Zelomo, si no möi mangai ana'a ba Gofiri, ba lasao'ö göi geu sendrana ba feremata. 
11 Ba eu sendrana andrö, ba ibali'ö ora Selomo, he ba gosali, ba he ba gödo razo, ba biola nitika, side-ide ba sebua, fakake zanunö andrö; lö murai mu'ila zi manö föna, ba danö mado Yuda. 
12 Ba razo Selomo, ba ibe'e khö razo Zaba fefu hadia ia zomasi ia, awö ni'andrönia, lö lai ni'ohenia khö razo. Ba maoso ia, mofanö, ifuli ia khöra, awö genoninia.

 Fa'ebua gana'a Zelomo, awö lakhöminia 

II. 13 Ba ana'a nisöndra Zelomo döfi, ba 2.544.353 balaki, 
14 lö lai nisöndrania ba zi möi-möi maniaga ba ba zolafo; ba dozi razo Ndrawa Ara ba he kumandru ba danö, ba labe'e khö Zelomo gana'a ba firö. 
15 Ba 200 ifafazökhi Selomo dange, ana'a niböbözi: 600 fondruyu zambua; 
16 ba 300 mbaluse, ana'a niböbözi: 300 fondruyu zambua. Ba ibe'e ba nomo eu hili Libano Selomo. 
17 Ba ifalau'ö göi dadaoma razo Selomo, dadaoma sebua, ifö guaza, ba ifo'uli balaki. 
18 önö mbosi dadaoma andrö ba baku-baku gahe nifadoro khönia. Ba ba dadaoma, ba no faoma fatambai latalata da'io; ba zinga latalata da'io andrö, ba dua geu wamaedo zingo. 
19 Ba felendrua wamaedo zingo ba mbosi no mege, si önö, fatambai. Lö murai mulau zi manö ba razo bö'ö, heza. 
20 Ba mako razo Selomo, mako ba wamadu, ba ana'a; ba he gama-gama [bö'ö] fefu, ba nomo eu hili Libano, ba balaki manö, lö hadia ia wirö, me no lö'ö manö ba dödöra wirö, ba götö Zelomo andrö. 
21 Noa sa so nowo khö razo, soloyo ba Darisi, awö mbanua Huramo andrö; ero medölu fakhe, ba so nowo andrö, soloyo ba Darisi, ba ösi, ba ana'a ba firö ba ifö guaza ba ba'e ba fofo meraki. 
22 Ba italu'i razo bö'ö ba guli danö fefu razo Selomo, ba wa'ebua gana'a ba ba wa'atua-tua. 
23 Ba dozi omasi razo ba guli danö la'ila Zelomo ba lafondrondrongo wa'atua-tuania andrö, nibe'e Lowalangi ba dödönia. 
24 Ba oi dozi la'ohe mbuala, gama-gama firö ba gama-gama ana'a ba nukha ba fangöna ba famasa gö ba dalu-dalu ba kudo ba kalide kudo, ero röfi. 
25 Ba 4000 fasa khö Zelomo kudo ba kureta, ba 12.000 zi fakudo; ba ba mbanua gureta andrö ifataro da'ö ba ba zi tefasui ya'ia ba Yeruzalema. 
26 Ba barö mbawania razo fefu, i'otarai Oifarati ba irugi danö Ndrawa Wilisiti ba ola danö Miserayi. 
27 Ba falaŵalaŵa ira gara wirö, wa'oya, ba Yeruzalema ibe'e razo, ba timba döla geresi döla ara gatua ba ndraso. 
28 Ba moroi ba danö Miserayi lafa'ema khö Zelomo kudo ba moroi ba danö bö'ö fefu.

 Fa'amatenia 

III. 29 Ba bö'önia hikaya Dawido, he föna, ba he safuria andrö, ba no mutanö ba zura hikaya andrö khö Natano sama'ele'ö ba ba wama'ele'ö Gahia, banua Zilo, ba ba gangilata Yedo sangi'ila, khö Yerobeamo, ono Nebati. 
30 Ba 40 fakhe razo Zelomo ba Yeruzalema, razo Ndraono Gizeraeli fefu. 
31 Ba mate Zelomo, itörö lala ndra amania, ba lako'o ia ba mbanua namania Dawido andrö. Ba fangalinia razo ba ononia Rehabeamo.

Faza 10

Fa'abe'e li Rehabeamo, me mangandrö khönia zato 

I. 1 Ba möi ba Zikhema Rehabeamo, me no ba da'ö falukha Ndraono Gizeraeli fefu, ba wamataro razo ya'ia.
2 Ba me irongo Yerobeamo, ono Nebati — ba danö Miserayi so ia; ba da'ö isaŵa, me moloi ia no khö Zelomo —, me irongo, wa no mate Zelomo, ba mangawuli ia moroi ba danö Miserayi. 
3 Ba lafatenge, lafakaoni'ö ia. Ba so Yerobeamo ba Iraono Gizeraeli fefu, ba lamane khö Rehabeamo: 
4 No rodi sabe'e ihare'ö khöma amau, ba ya'ugö, ba ökaohasi khöma ma'ifu halöŵö sabe'e, awö rodi safökhö andrö, nihare'ö namau khöma, ba soga barö mbawau. 
5 Ba imane khöra: Mihonogö na ami, irege dua wongi, ba mifuli ami khögu. 
6 Ba mofanö zato. Ba mamagölö razo Rehabeamo ba zatua, enoni namania Selomo, me lö si mate ia na, imane: Ha taŵa'ö ba niha andrö, hadia ba dödömi? 
7 Ba latema linia, lamane khönia: Na ebua dödöu khöra andrö, ma'ökhö, na öhakhösi tödö ira, ba na öhaogö wanema lira, ba lö labulö'ö ira barö mbawau. 
8 Ba lö ifondrondrongo niŵa'ö zatua andrö khönia, ba mamagölö ia ba nono matua, si faziazia'a khönia, si no möi enoninia, imane khöra: 
9 Hadia ba dödömi, ha tawa'ö khöra andrö, sanguma'ö khögu: Kaohasi khöma rodi andrö, nihare'ö namau khöma? 
10 Ba lamane khönia ono matua andrö, si faziazia'a khönia: ömane khöra, sanguma'ö khöu: "Amau, ba no ihare'ö khöma rodi sabe'e, ba ya'ugö, ba kaohasi khöma, — ömane khöra; Turugu si akhi, ba no esolo moroi ba löwi-löwi namagu! 
11 Ba lau, ba na no rodi sabe'e ihare'ö khömi amagu, ba ya'o, ba udou'ö na wa'abe'e rodi andrö khömi: Na no i'otu'ö ami bözi-bözi kudo amagu, ba ya'o, ba "tongo" ulau khömi!" 
12 Ba me lafuli la'ondrasi Rehabeamo ira Yerobeamo, awö niha sato fefu, me no aefa zi dua wongi andrö, dali niŵa'ö razo, me imane: Ba zi dua wongi mifuli ami khögu! 
13 ba i'abe'e'ö linia khöra razo. Tobali lö ifondrondrongo razo Rehabeamo niŵa'ö zatua, 
14 niŵa'ö nono matua andrö i'o'ö wanguma'ö khöra: Na no rodi sabe'e ihare'ö khömi amagu, ba ya'o, ba udou'ö na wa'abe'enia; na no i'otu'ö ami bözi-bözi kudo amagu, ba ya'o, ba "tongo" ulau khömi! 
15 Tobali lö i'o'ö ni'andrö zato razo; me no moroi ba Lowalangi da'ö, ena'ö itörö niŵa'önia andrö, nifa'ema Gahia andrö, banua Zilo, khö Yerobeamo, ono Nebati.

 Fabali khönia zi fulu tua andrö 

II. 16 Ba me no aboto ba dödö Ndraono Gizeraeli fefu, lö i'o'ö ni'andröra razo, ba lamane khönia niha sato: "Hadia nihalöda khö Dawido? Lö'ö sa tana khöda khö nono Giza'i! Mifuli ami, ya'ami Iraono Gizeraeli, yamufuli ia khöra zamösana! Ba faigi he öwisa yomo khöu, ya'ugö Dawido!" Ba lafuli ira khöra Iraono Gizeraeli fefu. 
17 Ba ba Ndraono Gizeraeli ba mbanua mado Yuda, ba Rehabeamo razora. 
18 Ba me ifatenge gumandra Hadoramo andrö Rehabeamo, ba labunu da'ö Iraono Gizeraeli, latebu kara. Ba fakhamö sibai na itibo'ö ia ba guretania yaŵa razo Rehabeamo, moloi, isaŵa Yeruzalema. 
19 Ba tobali fabali ba nga'ötö Dawido Ndraono Gizeraeli, irugi ma'ökhö andre.

Faza 11

Tetenaŵa Rehabeamo ba wanuwö Iraono Gizeraeli. Banua saro khönia 

I. 1 Ba me no irugi Yeruzalema Rehabeamo, ba ifakaoni'ö mado Yuda, awö mado Mbeniyami, 180.000 zabölö, nitutuyu, ba wanuwö Iraono Gizeraeli, ena'ö mangawuli khö Rehabeamo wa'arazo.
2 Ba humede Yehowa khö Zemaya, enoni Lowalangi, 
3 imane: Hede khö Rehabeamo, ono Zelomo, razo mado Yuda, ba ba Ndraono Gizeraeli, ma'uwu Yuda ba ma'uwu Mbeniyami, 
4 ömane: Da'ö niŵa'ö Yehowa: Böi mi'ae'e, ba wanuwö talifusömi; yamufuli ia khöra zamösana, me no ya'o zanguma'ö, wa si manö. Ba me larongo niŵa'ö Yehowa, ba lafuli ira, lö alua möi ira manuwö Yerobeamo. 
5 Ba i'iagö Yeruzalema Rehabeamo. Ba i'aro'ö ösa mbanua ba danö mado Yuda; 
6 ya'ia Mbetilekhema ba Etama ba Tekoa, 
7 ba Beti Zuri ba Sokho ba Adula, 
8 ba Gata ba Maresa ba Sifi, 
9 ba Adora'i ba Lakhisi ba Aseka, 
10 ba Sorea ba Ayalona ba Heberona, banua ba mado Yuda ba ba mado Mbeniyami, ibali'ö banua saro. 
11 Aro sibai mbanua saro andrö ibe'e, ba ifataro gumandra, ba ihöna gö, ba fanikha ba agu, 
12 ba idozigö banua andrö baluse ba toho, ba i'aro'ö sibai. Ba no khönia mado Yuda, awö mado Mbeniyami.

 Lasaŵa Yeruzalema ere ba Ono Lewi 

II. 13 Ba ere ba Ono Lewi si so ba Ndraono Gizeraeli heza, ba so moroi ba danö heza, ba la'oro'ö ira enoninia. 
14 Laröi mbenuara ba hadia ia zi so khöra ere andrö, ba lasaŵa danö mado Yuda ba Yeruzalema. Noa sa latibo'ö ira Yerobeamo ba ononia, fa böi sa'ae mo'ere ira föna Yehowa. 
15 Ba no ifataro khönia gere Yerobeamo, ere ba hili-hili andrö, ba ba wamaedo nambi si matua ba ba wamaedo nono zaŵi andrö, nifafazökhi'önia. 
16 Ba moroi ba mado Ndraono Gizeraeli fefu, ba fao khö ndra Rehabeamo zi so ba dödö wangalui Yehowa, Lowalangi Ndraono Gizeraeli. Lasaŵa Yeruzalema, ba wame'e sumange khö Yehowa, Lowalangi ndra tuara. 
17 Ba abölö nöri mado Yuda labe'e, ba aro Rehabeamo, ono Zelomo, medölu fakhe, me no sanörö lala ndra Dawido Selomo ira, medölu fakhe wa'ara.

 Ngambatö Rehabeamo ba ononia 

III. 18 Ba Rehabeamo, ba ihalö Mahalata, ono Yerimoto ono Dawido; Abihaila, ono Geliabi ono Giza'i ninania; 
19 ba mo'ono da'ö khönia, ono matua, Ye'usi ba Semaria ba Sahama. 
20 Ba ihalö na göi Ma'akha, ono Gabisalomi; ba mo'ono da'ö khönia, Abia ba Ata'i ba Sisa ba Selomiti. 
21 Ba abölö i'omasi'ö Ma'akha, ono Gabisalomi, Rehabeamo, moroi ba wa'omasinia ndrongania bö'ö, awö ndrongania ba döi; 18 sa nihalönia ira alawe, ba 60 ndrongania ba döi, ba 28 nononia matua ba 60 nono alawe. 
22 Ba Abia andrö, ono Ma'akha, ba ibe'e amaedola zatua baomo amania Rehabeamo, ibe'e högö dalifusönia, ibali'ö razo dania ia, dödönia. 
23 Onekhe Rehabeamo, ifosasi nononia ösa, ifataro ba danö mado Yuda ba ba danö mado Mbeniyami misa, ba mbanua saro andrö fefu; itaha mbalazora, si lö ambö, ba oya ihalö khöra ira alawe.

Faza 12

Isuwö mado Yuda Zizaki, razo Miserayi 

I. 1 Ba me no aro wa'arazo khö Rehabeamo ba me no isöndra wa'abölö, ba i'erogö goroisa Yehowa, ba awönia Ndraono Gizeraeli fefu.
2 Ba me no alua mendröfa fakhe razo Rehabeamo, ba so moroi si tou Zizaki, razo Miserayi, möi musuwö Yeruzalema, börö me no faröi ira khö Yehowa.
3 1200 gureta khö Zizaki ba 60.000 niha si fakudo, ba sato, si fao khönia moroi ba danö Miserayi, ba lö mutaha mu'erai: Dawa Libia ba Dawa Zukhi ba Dawa Gaitiofia. 
4 Atu'a ia ba mbanua saro andrö, ba danö mado Yuda, ba irugi Yeruzalema.

 Itegu ndra Rehabeamo Semaya ba irara dödöra dania 

II. 5 Ba so Zemaya sama'ele'ö andrö; möi ia khö ndra Rehabeamo satua mado Yuda, si no möi miyomo ba Yeruzalema, ba wa'ata'ura Zizaki, imane khöra: Da'ö niŵa'ö Yehowa: No mi'erogö ndra'odo, ba ululu sa'ae göi ami ba danga Zizaki! 
6 Ba mangalulu zatua mado Yuda, awö razo, ba lamane: 
7 Satulö nilau Yehowa! Ba me i'ila Yehowa, no mangalulu ira, ba humede ia khö Zemaya, imane: No mangalulu ira, ba lö ufakiko ira, ufaigi sa khöra wangorifi ma'ifu, fa lö ube'e ifatörö ba Yeruzalema wönugu Sizaki. 
8 Ba si möi barö mbawania sa ira, ena'ö la'ila, wa no faehu ira we'amöi enonigu we'amöi enoni razo niha baero.

 Fa'awuwu Rehabeamo ba fa'amatenia 

III. 9 Ba so Zisaki, razo Miserayi, isaŵa Yeruzalema, ba ihalö girö-girö andrö ba gosali Yehowa, awö girö-girö ba gödo razo, ahori ihalö; ba he baluse ana'a andrö, nifafazökhi'ö Zelomo, ba ihalö. 
10 Ba i'angali'ö baluse töla Rehabeamo ba ibe'e ba danga gumandra wazuri, sanaro ba mbawandruhö gödo razo. 
11 Ba ero na möi ba gosali Yehowa razo, ba so wazuri andrö ba la'amaluse mbaluse no mege, ba lafuli dania ba naha wazuri. 
12 Ba me mangalulu razo, ba alö wönu Yehowa khönia, lö ifalua ifakiko; so sa atö na ma'ifu zi sökhi ba mado Yuda. 
13 Ba tobali i'aro'ö ia ba Yeruzalema razo Rehabeamo; ba Yeruzalema razo ia; 41 fakhe ia, me tobali razo ia, ba mewelewitu fakhe razo ia ba Yeruzalema, ba mbanua andrö nituyu Yehowa ba mado Ndraono Gizeraeli fefu, ba wamonahia töinia ba da'ö. Töi ninania, ba Na'ama, Iraono Moabi. 
14 Ba si lö sökhi ilau; lö'ö sa ibe'e dödönia wangalui Yehowa. 
15 Ba hikaya Rehabeamo andrö, he famobörö, ba he safuria, ba no mutanö ba zura hikaya andrö khö Zemaya sama'ele'ö ba khö Ido sangi'ila andrö. Ba fasuwöta ndra Rehabeamo Yerobeamo, ba no sagötö fa'ara. 
16 Ba mate Rehabeamo, itörö lala ndra amania, ba ba mbanua Dawido andrö lako'o ia. Ba fangalinia razo, ba ononia Abia.

Faza 13

Fasuwö ira Gabia Yerobeamo. Huhuo Gabia ba Ndraono Gizeraeli 

I. 1 Me no alua mewelewitu fakhe razo Yerobeamo tobali razo mado Yuda Gabia.
2 Medölu fakhe razo ia ba Yeruzalema; ba töi ninania, ba Ma'akha, ono Gurieli, banua Gibea. Ba fasuwö ira Gabia Yerobeamo. 
3 Abia zi börötaigö fasuwöta andrö, ato sibai khönia zabölö, 400.000 nitutuyu. Ba ifaondragö ia Yerobeamo, no te'anö göi ira, 800.000, sabölö. 
4 Ba i'agö zuzu hili Zemara'i Abia, ba hili mado Geferayi, ba mu'ao ia, imane: Mifondrondrongo, ya'ugö Yerobeamo ba ya'ami Iraono Gizeraeli! 
5 Hadia, lö mi'ila ena'ö wa no khö Dawido ba ba nga'ötönia ibe'e wa'arazo ba Ndraono Gizeraeli Yehowa, Lowalangi Ndraono Gizeraeli, si lö mamalö-malö, ba wawu'usa li andrö nilau asio? 
6 Ba no maoso Yerobeamo andrö, ono Nebati, enoni Zelomo ono Dawido, ilaŵa zokhö ya'ia. 
7 Ba no mangondra khönia niha sambö era-era, niha si lö ngaroro, ba no lahöndrögö Rehabeamo, ono Zelomo; me no ono matua na Rehabeamo, sambö fa'abe'e dödö, ba tebai itimba ira. 
8 Ba iada'e, ba miwai mi'ila milaŵa wa'arazo andrö khö Yehowa, si so ba danga nga'ötö Dawido, me no ato sibai ami, ba me no awömi nono zaŵi balaki andrö, nifazökhi Yerobeamo Lowalangimi. 
9 Hadia, tenga no mitibo'ö gere andrö khö Yehowa, nga'ötö Ga'aroni andrö, fabaya Ono Lewi, ba tenga no miwöwöi khömi gere, si mane ere ba niha baero? Ha niha zolohe ono zaŵi, sageu, ba biri-biri si matua, fitu nga'eu, ba wamamataro'ö ya'ia ere, ba tefataro ere ba zi tenga Lowalangi. 
10 Ba Lowalangima, ba Yehowa, ba lö ni'erogöma ya'ia, ba ere khö Yehowa nga'ötö Ga'aroni, ba lahalö-halö halöŵöra Ono Lewi, 
11 ero mahemolu ba ero owi latunutunu khö Yehowa zumange nitunu ba kumöyö ba hadia ia zamohua, ba lafa'oli roti andrö ba meza balaki, ba ero owi, ba latunu wandru, ba naha wandru ana'a andrö. Me matöngöni nifakhoi Lowalangima, Yehowa, ba ya'ami, ba no mi'erogö ia! 
12 Si ndruhu, itolo ndra'aga Lowalangi, solohe ya'aga, ba no fao khöma gere andrö khönia ba torofe andrö fangekhugö niha, ba wangekhugö niha, khömi. He ya'ami, Iraono Gizeraeli! Böi milaŵa Yehowa, Lowalangi ndra tuami, ba wa lö boto sa atö aekhu khömi!

 Abölö Gabia, te'ala Ndraono Gizeraeli. Lakhömi Gabia ba fa'amatenia 

II. 13 Ba iŵa'ö Yerobeamo lafasui mado Yuda si no mamini'ö ya'ira mege; ba tobali lafaondragö mado Yuda, ba so göi moroi furi zi no tobini mege. 
14 Ba me labali'ö ira furi mado Yuda, ba la'ila, faoma lalau khöra, he moroi föna ba he moroi furi. Ba la'angaröfi li Yehowa, ba lalau dorofe ere, 
15 ba lahahagö mado Yuda; ba me lahahagö, ba te'ala Yerobeamo ba Iraono Gizeraeli fefu, ibe'e Lowalangi, khö Gabia ba ba ba mado Yuda. 
16 Ba moloi Ndraono Gizeraeli labe'e mado Yuda, ba ibe'e ba danga mado Yuda ira Lowalangi. 
17 Ba ato sibai ira nibunu ndra Abia sabölö andrö khönia, tobali 500.000 zi mate nibunu, Iraono Gizeraeli. 
18 Ba tobali nihöndrögö Ndraono Gizeraeli, ba sabölö mado Yuda, me no labe'e we'e-we'e dödöra Yehowa, Lowalangi ndra tuara. 
19 Ba igohi Yerobeamo Abia, ba ifadöni khönia mbanua ösa: Betieli, fabaya halama soya khöra, ba Eferona, fabaya halama soya khöra. 
20 Ba no amomo Yerobeamo, ba götö Gabia andrö. Ba ibözi ia Yehowa ba mate ia. 
21 Ba itugu abölö Gabia; 14 ihalö ira alawe, ba 22 nononia, ono matua, ba 16 nono alawe. 
22 Ba hadia na niŵa'ö ena'ö, ba khö Gabia andrö, ba bua-buania ba huhuonia, ba no mutanö ba zura hikaya andrö khö Ido sama'ele'ö.

Faza 14

Razo Asa, razo satulö tödö, ba sofozu wolaunia 

I. 1 Ba mate Gabia, itorö lala ndra amania, ba ba mbanua Dawido andrö lako'o ia. Ba fangalinia razo, ba ononia Asa. Ba me razo da'ö, ba lö hadia ia, sahono manö ira ba danö, mewulu fakhe.
2 Ba satulö ilau Asa ba si sökhi wamaigi Lowalanginia, Yehowa. 
3 Iheta naha wame'e sumange bö'ö andrö, fabaya hili-hili andrö, irasa harefa, ba i'obö geu ni'amoni'ö. 
4 Ba iŵa'ö ba mado Yuda, Yehowa, Lowalangi ndra tuara la'olembai ba la'o'ö goroisa, awö gamakhoita. 
5 Iheta hili-hili andrö, awö nadu luo, ba mbanua mado Yuda fefu, ba sahono gamatöröŵania, ba götönia. 
6 Ba i'aro'ö mbanua mado Yuda ösa; me no sahono ira ba danö, ba me lö'ö manö sanuwö ya'ira, ba götö da'ö, me no ifaigi khöra wa'ahono Yehowa. 
7 Andrö wa imane Asa ba mado Yuda: Datataru'ö mbanua andrö ba ta'ölini öli kara ba tafomalige ba tafobawa göli nilazi, me no fönada manö na danö, börö me lö niböhölida Yehowa, Lowalangi ndra tuada. No ya'ia ta'olembai, ba lö hadia ia khöda, fasui manö, ibe'e. Ba lalau, ba mofozu. 
8 Ba no ato zabölö khö Asa, solohe baluse ba toho: mado Yuda, ba 300.000, ba mado Mbeniyami, ba 280.000, solohe baluse ba sogai fana — oi sabölö.

 Lasuwö ia Dawa Gaitiofia, ba ya'ia zabölö 

II. 9 Ba so moroi si tou Zera, Dawa Gaitiofia, möi manuwö ya'ira, 1.000.000 khönia zabölö ba 300 gureta, ba irugi Maresa. 
10 Ba ifaondragö ia Asa, ba ndraso Zefata lafa'anö ira, ba ngai Maresa. 
11 Ba i'angaröfi li Lowalanginia Yehowa Asa, mangandrö ia, imane: "He Yehowa, ha ya'ugö zangila manolo si tebai ba zabölö. Tologa, ya'ugö Yehowa, Lowalangima! Ya'ugö sa we'e-we'e dödö, ba no moroi ba döimö, wa no mafaondragö zato sibai andrö. He Yehowa, Lowalangima ndra'ugö; lö sangila molaŵa ya'ugö niha si mate andrö!" 
12 Ba ibözi Ndrawa Gaitiofia Yehowa, föna Asa ba föna mado Yuda, ba moloi ira. 
13 Ba lagohi ira Asa ba awönia sabölö andrö, irugi ba Gerara. Ba ato sibai zi mate Dawa Gaitiofia, lö fangorifi sa'ae; nirasa sa'ae ira khö Yehowa ba ba zabölö andrö khönia. Ba ebua sibai zahulu mado Yuda, 
14 ba atu'a ira ba mbanua andrö fefu, si tefasui Gerara; noa sa ihawui fa'ata'u khö Yehowa mbanua andrö. Ba la'oloi'ö gana'a ba hadia ia na ba mbanua andrö fefu [mado Yuda], ebua sibai nisöndrara khöra. 
15 Ba ose gurifö, ba lahawui ba oya sibai la'oloi'ö biri-biri ba ondra, ahuluara, ba lafuli ira ba Yeruzalema.

Faza 15

Ifuli i'atulö'ö wamosumange Lowalangi Asa, me no i'abe'e'ö dödönia Asaria sama'ele'ö 

I. 1 Ba so Geheha Lowalangi khö Gasaria, ono Gobedi, 
2 ba möi ia tou, ifaondragö Asa, ba imane khönia: Mifondrondrongo khögu, ya'ugö Asa ba ya'ami mado Yuda ba mado Mbeniyami, fefu! Itolo ami Yehowa, na lö aefa ami khönia! Na mi'alui ia, ba i'oro'ö ia khömi; ba na mi'erogö ia, ba i'erogö göi ami. 
3 Ara manö, wa lö Lowalangi si ndruhu ba Ndraono Gizeraeli ba lö ere. Samahaö ya'ira, ba lö oroisa. 
4 Ba aefa da'ö, ba lafuli ira khö Yehowa, Lowalangi Ndraono Gizeraeli, me no tosasa ira; ba me la'alui ia, ba i'oro'ö ia khöra. 
5 Ba me luo da'ö, ba sata'u manö zofanö ba sata'u göi zangawuli; dozi niha ba danö, ba oi humufa manö. 
6 Si fa'obi manö soi, ba he banua, me no Lowalangi zamahufa ya'ira wamatörö famakao, hadia ia ngawalö. 
7 Ba ya'ami, ba mi'abe'e'ö dödömi, böi adada dangami, tefoluo sa dania wolaumi! 
8 Ba me irongo Asa niŵa'ö andrö ba fama'ele'ö Gasaria, ono Godedi, ba i'abe'e'ö dödönia ba ifaheta'ö zogoro ita andrö, ba danö mado Yuda, ba ba danö mado Mbeniyami, ma'asagörö, ba ba mbanua andrö, nifadöninia, ba hili mado Geferayi; ba i'azökhi naha wame'e sumange khö Yehowa, föna gewe'ewe andrö, khö Yehowa. 
9 Ba ifalukha'ö mado Yuda, awö mado Mbeniyami, fefu, awö mado Geferayi andrö ba mado Manase ba mado Zimeoni, si no fatewu khöra; noa sa ato zi möi khönia Iraono Gizeraeli, me no la'ila itolo ia Lowalanginia Yehowa. 
10 Ba owulo ira ba Yeruzalema, me baŵa si tölu, me no alua meweleöfa fakhe razo Asa, 
11 ba lataba khö Yehowa gahulua andrö ösa, nihalöra, 700 nga'eu zaŵi ba 7000 nga'eu mbiri-biri.

 Fawu'u li zato khö Lowalangi. Laheta salaŵa nina Asa 

II. 12 Ba lafabu'u sibai, moroi si'aikö ba dödöra ba ba gera-erara lö laböhöi Yehowa, Lowalangi ndra tuara; 
13 ba na so ha niha, zangerogö Yehowa, Lowalangi Ndraono Gizeraeli, ba nibunu, he iraono, ba he satua, he iramatua, ba he ira alawe. 
14 Ba fahölu ira khö Yehowa, la'ebua'ö lira ba fao wa'owua-wua dödö ba folau torofe, he torofe nidödöni. 
15 Ba omuso dödö mado Yuda fefu, ba wahölusa andrö, me no moroi si'aikö ba dödöra fahölu ira, ba no moroi si'aikö ba dödö göi wangalui Yehowa, ba i'oro'ö göi ia khöra, ba lö hadia ia khöra ibe'e, fasui manö.
16 Iheta göi salaŵa ninania Ma'akha Asa, me no ifazökhi nadu khö Gasera. Ba adu andrö khönia, ba i'eŵa Asa, irasa ba itunu ba ndraso Gendrona. 
17 Ba hili-hili andrö, ba lö'ö sa mubulö'ö ba Ndraono Gizeraeli, ba Asa, ba no sadölö tödö, götö wa'anau nosonia. 
18 Ba ifabe'e'ö göi ba gosali Lowalangi ni'amoni'ö namania, awö mbualania ni'amoni'ö — ana'a ba firö ba gama-gama. 
19 Ba lö sanuwö ya'ira, irugi no alua 35 fakhe razo Asa.

Faza 16

Fasuwö ira Asa Mba'esa. Ihuwu khönia Mbenihada, razo Ndrawa Garamo, Asa 

I. 1 Ba me no alua 35 fakhe razo Asa, ba so moroi si yaŵa Mba'esa, razo Ndraono Gizeraeli, ba wanuwö mado Yuda; i'aro'ö Rama, ba womba'a lala niha khö Asa, razo mado Yuda. 
2 Ba ihalö wirö ba ana'a Asa ba nahia girö-girö ba gosali Yehowa ba ba gödo razo, ifa'ohe'ö khö Mbenihada, razo Ndrawa Garamo, ba Ndramaseko, imane khönia: 
3 Si no fawu'u li ita ba ira amada mege. Ba hiza, ba ufa'ohe'ö khöu wirö ba ana'a: ba labu, dudugö wawu'usa li andrö khömi Ba'esa, razo Ndraono Gizeraeli, ena'ö ibato wanuwö ya'o. 
4 Ba ifondrondrongo li razo Asa, Benihada, ba ifatenge ba mbanua Ndraono Gizeraeli gumandra khönia, ba ladudugö Niyono ba Dano, ba Habeli Ma'i ba omo mbalazo nihöna fefu, ba mbanua mado Nafetali. 
5 Ba me irongo da'ö Ba'esa, ba iböhöli wangaro'ö Rama, i'etu'ö halöŵönia. 
6 Ba i'ohe mado Yuda fefu razo Asa, ba lahalö gara andrö ba eu balo, ni'oguna'ö Mba'esa fangaro Rama, ba ibe'e fangaro Geba ba fangaro Misefa Asa.

 Itegu ia ba da'ö Hanani, ba mofönu ia khö zangi'ila andrö 

II. 7 Ba me luo da'ö, ba möi khö Asa, razo mado Yuda, Hanani sangi'ila andrö, imane khönia: Me no öbe'e we'e-we'e dödöu razo Ndrawa Garamo, ba me tenga Yehowa, Lowalangi, ba no aefa ba dangau zabölö Ndrawa Garamo andrö. 
8 Hadia, tenga no ato sibai Ndrawa Gaitiofia no ba Dawa Libia, ba tenga no oya sibai khöra gureta, awö zi fakudo? Ba me no öbe'e we'e-we'e dödöu Yehowa, ba no ibe'e ba dangau ira. 
9 Ihörö-hörögö sa guli danö ma'asagörö Yehowa, ena'ö i'abölögö wanolo si no adölö tödö khönia. Nifolau zi lö tödö khöu da'ö; i'otarai da'e sa, ba lö aefa-aefa khöu wasuwöta! 
10 Ba mofönu Asa khö zangi'ila andrö ba ifakuru'ö, börö wönunia khönia ba da'ö. Ba ifakao mbanuania ösa Asa, me luo da'ö.

 Fökhö Asa ba fa'amatenia 

III. 11 Ba hikaya Asa andrö, he famobörö mege, ba he safuria andrö, ba no mutanö ba zura hikaya razo mado Yuda ba ba hikaya razo Ndraono Gizeraeli. 
12 Ba me no alua 38 fakhe razo ia, ba mofökhö ia, fökhö gahe; abölö-bölö sibai wökhönia andrö. Ba he ba wökhönia andrö, ba lö i'alui Yehowa, ha same'e dalu-dalu. 
13 Ba mate Asa, itörö lala ndra amania, me no alua 40 fakhe razo ia. 
14 Ba lako'o ia ba lewatönia andrö, nifakharu'önia khönia ba mbanua Dawido. Labe'e ba gaso, si no mulau dalu-dalu ba hadia ia ngawalö zamohua, nifaruka, si mane na lafaruka dalu-dalu nigule'ö; ba ebua latunu samohua khönia.

Faza 17

Fa'atulö dödö Yozafati, awö wofozu wolaunia 

I. 1 Ba ononia Yozafati zi tobali razo fangalinia, ba abe'e da'ö, udu Ndraono Gizeraeli. 
2 Ba idozigö banua saro wamataro sabölö, ba ba danö mado Yuda ba ba mbanua mado Geferayi andrö, nifadöni namania Asa khöra, ba ifataro zanaro. 
3 Ba itolo Yozafati Yehowa, me no sanörö lala duania Dawido ia, lala ba mböröta, ba tenga si olembai Ba'ali andrö ia, 
4 lö'ö sa iböhöli Lowalangi duania andrö, i'o'ö goroisania, tenga si mane Iraono Gizeraeli. 
5 Andrö tedou wa'asalaŵa, me ya'ia zolohe, ibe'e Yehowa; ba mado Yuda fefu, ba momamuala khö Yozafati, ba tobali fahöna khönia gana'a, ba he sumange.

 Itibo'ö nadu 

II. 6 Ba me itugu abe'e dödönia wanörö lala andrö, nifakhoi Yehowa, ba iheta göi hili-hili andrö, fabaya eu ni'amoni'ö andrö, ba mado Yuda. 
7 Ba me no alua mendrua fakhe razo ia, ba ifatenge nawönia salaŵa andrö: Benihaili ba Obadia ba Sakharia ba Netana'eli ba Mikhaya, ba wamahaö banua mado Yuda, 
8 ba ibe'e awöra Nono Lewi: Semaya ba Netania ba Sebadia ba Azaheli ba Semiramoto ba Yonata ba Adonia ba Tobia ba Tobi-Adonia, Ono Lewi andrö, ba fao na göi gere, Elisama ba Yoramo. 
9 Da'ö zamahaö mado Yuda; la'ohe zura goroisa Yehowa ba latöröi mbanua mado Yuda fefu, mamahaö niha sato.

 Fa'ebua döinia ba fa'abölönia 

III. 10 Ba ihawui fa'ata'u Yehowa gamatöröŵa niha baero fefu, si tefasui mado Yuda, ba tobali lö lasuwö Yozafati. 
11 Ba Dawa Wilisiti ösa, ba la'ohe mbuala khö Yozafati, ba firö, beo; ba he Dawa Ara, ba la'ohe khönia gurifö side-ide: 7700 mbiri-biri si matua, ba 7.700 nambi si matua. 
12 Ba tobali itugu tedou manö wa'abölö Yozafati, irege no fahöna, ba itaru'ö hati ba danö mado Yuda ba banua ba nihöna balazo. 
13 Ba no fahöna khöra mbalazo ba mbanua mado Yuda andrö ba ato zabölö ba Yeruzalema. 
14 Ba da'ö wama'oli ya'ira, ba ngafura andrö: högö ngahönö ba mado Yuda, ba Adena, högö, ba 800.000 nawönia sabölö; 
15 aefa da'ö, ba Yohanano, högö göi, 
16 ba 280.000 nawönia sabölö, ba aefa da'ö, ba Amasia, ono Zikhiri, si no mangoro'ö ya'ia khö Yehowa, saoha gölö, ba 200.000 nawönia sabölö. 
17 Ba mado Mbeniyami, ba Eliada sabölö andrö, ba 200.000 nawönia si no mangaro, fana ba baluse, 
18 ba aefa da'ö, ba Yosabada ba 180.000 nawönia, si no mangaro, ba wasuwöta. 
19 Da'ö genoni razo andrö, lö lai nifataronia ba mbanua saro andrö, ba danö mado Yuda ma'asagörö.

Faza 18

Lasuwö Ndrawa Garamo ira Yozafati Ahabi 

I. 1 Ba tobali fahöna gana'a ba lakhömi khö Yozafati, ba fambambatö ia khö Gahabi. 
2 Ba so medölu fakhe, ba möi ia misi tou khö Gahabi ba Zamaria. Ba oya nga'eu ihalö Ahabi biri-biri ba saŵi, diwonia ba diwo nawönia fao, ba ifowöhö ia ba wefao ba wanuwö Ramoti ba danö Gileadi. 
3 Imane Ahabi, razo Ndraono Gizeraeli, khö Yozafati, razo mado Yuda: Hadia, möi'ö awögu ba Ramoti ba danö Gileadi? Ba imane khönia: Si mane ya'ugö ndra'odo; ba banuagu, ba si mane banuau, ba möido awöu ba wanuwö! 
4 Ba imane na Yozafati khö razo Ndraono Gizeraeli: Tema sofu ua, ha iŵa'ö Yehowa! 
5 Ba ifalukha'ö zama'ele'ö andrö razo Ndraono Gizeraeli, 400, ba isofu khöra, imane: Hadia, möido manuwö Ramoti ba danö Gileadi, ba ma alakha lö'ö? Ba lamane khönia: Ae'e, ena'ö ibe'e ba danga razo ira Lowalangi! 
6 Ba imane Yozafati: Hadia, lö baero ö sama'ele'ö khö Yehowa, ena'ö khönia tasofu? 
7 Ba imane razo Ndraono Gizeraeli khö Yozafati: So na zamösa tö, si tola tabe'e sanofu khö Yehowa; ba no abao dödögu khönia, me tenga si sökhi nifa'ele'ele'önia ba khögu andre, ha si lö sökhi: Mikha andrö, ono Yimela. Ba imane Yozafati: Böi ŵa'ö da'ö, ya'ugö razo. 
8 Ba humede razo Ndraono Gizeraeli khö genoninia, imane: Ta'i-ta'i hede khö Mikha andrö, ono Yimela! 
9 Ba razo Ndraono Gizeraeli ba Yozafati, razo mado Yuda, ba no dumadao ba mbawa göli Zamaria, baru luo mbarura, ba dadaomania dumadao zamösana, ba mama'ele'ö zama'ele'ö andrö fefu fönara. 
10 Ba ifotandru si'öli ia Sedekia, ono Gena'ana, ba imane: Da'ö niŵa'ö Yehowa: ötandru dania tou Ndrawa Garamo tandru si mane da'e, irege no ahori ira öbe'e! 
11 Ba si manö wama'ele'ö andrö fefu, ba lamane: Ae ba Ramoti andrö, ba danö Gileadi, ba si sökhi dania wozu khöu, ba ibe'e ba danga razo ira Yehowa! 
12 Ba imane khö Mikha andrö sinenge andrö, si no möi mogaoni ya'ia: Hiza, ha sara manö li zama'ele'ö andrö, wangombakha si sökhi khö razo, ba böi faehusi niŵa'öu ba niŵa'öra fefu; si sökhi ŵa'ö. 
13 Ba imane Mikha: Faya wa no sauri Yehowa, na tenga ha sambalö niŵa'ö Lowalalangigu khögu uŵa'ö!

 I'ombakha'ö wa lö fozu Mikha sama'ele'ö 

II. 14 Ba me irugi razo, ba imane khönia razo: He Mikha, hadia, möiga manuwö Ramoti ba danö Gileadi, ma lö'ö? Ba imane: Mi'ae'e, ba mofozu wolaumi, ba tebe'e ba dangami ira. 
15 Ba imane khönia razo: Ha me uga ube'e ba hölu ndra'ugö, ena'ö ha sambalö si duhu ö'ombakha'ö khögu ba döi Yehowa? 
16 Ba imane: No u'ila, no muzaewe Ndraono Gizeraeli fefu, ba hili, hulö mbiri-biri si lö kubalo. Ba imane Yehowa: Si lö sökhi da'ö; hana na ifuli ia khöra zamösana, ya lö hadia ia khöra! 
17 Ba imane razo Ndraono Gizeraeli khö Yozafati: Tenga no uŵa'ö khöu: Lö hadia ia zi sökhi ifa'ele'ö ba khögu andre, ha si lö sökhi? 
18 Ba imane Mikha: Böi ua! Mifondrondrongo niŵa'ö Yehowa! No u'ila, no dumadao Yehowa ba dadaomania, ba no lafatambai ia banua zorugo sato. 
19 Ba imane Yehowa: Ha niha zi möi mamowöhö Ahabi andrö, razo Ndraono Gizeraeli, ena'ö möi ia manuwö, ba ena'ö ba Ramoti ba danö Gileadi mate ia? Ba oi fabö'ö niŵa'öra. 
20 Ba so zamösa mbekhu, i'ondrasi Yehowa, ba imane: Ya'o zi möi mamowöhö ya'ia! Ba imane khönia Yehowa: Ha öbe'e famowöhö? 
21 Ba imane: Möido bekhu sofaya ba mbewe zama'ele'ö andrö khönia fefu. Ba imane Yehowa: Ya'ia da'ö, öfalua dania wamowöhö andrö; ae'e ba lau da'ö! 
22 Ba hiza, ba no ibe'e ba mbewe zama'ele'ö andrö khöu fefu mbekhu sofaya Yehowa, ba noa sa ihonogöi khöu wamakiko Yehowa. 
23 Ba maoso Zedekia andrö, ono Gena'ana, itema ifalisi mbawa Mikha, ba imane: Ba hadia lala wa'aheta Geheha Yehowa khögu, ba wehedegu khöu? 
24 Ba imane Mikha: Hiza, ö'ila dania, na luo ötöröi mbate'e yomo, ba wamini'ö ya'ugö! 
25 Ba imane razo Ndraono Gizeraeli: Mihalö Mikha, ba mi'ohe mangawuli ia khö Gamoni kumandra ba mbanua ba khö Yoasi, ono razo, 
26 ba mimane: Da'ö niŵa'ö razo: Mikuru da'e, ba ha ma'ifu mibe'e gö ba ha ma'ifu nidanö, irege mangawulido lö hadia ia khögu. 
27 Ba imane Mikha: Na mangawuli ndra'ugö lö hadia ia khöu, ba tenga taroma li Yehowa nifa'emagu! Ba imane na: Mifondrondrongo, ya'ami niha fefu!

 Mate Gahabi ba wanuwö andrö 

III. 28 Ba möi razo Ndraono Gizeraeli, awö Yozafati, razo mado Yuda, lasaŵa Ramoti ba danö Gileadi. 
29 Ba imane razo Ndraono Gizeraeli khö Yozafati: Da'u'onukha nukha niha bö'ö, ba wanuwö andrö, ba ya'ugö, ba böi bulö'ö nukhamö. Ba ifohani ia razo Ndraono Gizeraeli, ba lasaŵa zi fasöndra ira. 
30 Ba no ibe'e li razo Ndrawa Garamo ba gumandra gureta ba wanuwö andrö khönia, no imane: Böi milau ba niha bö'ö, he ono mbanua ba he salaŵa, ha sambalö khö razo Ndraono Gizeraeli andrö! 
31 Ba me la'ila Yozafati kumandra gureta andrö, ba lamane: Da'ö razo Ndraono Gizeraeli andrö! Ba lafa'u'u ia, ba wolau khönia. Ba mu'ira-ira Yozafati, ba itolo ia Yehowa, idönisi misa ira Lowalangi, ena'ö laböhöli ia. 
32 Ba me la'ila kumandra gureta andrö, wa tenga razo Ndraono Gizeraeli ia, ba laböhöli ia, lafuli ira. 
33 Ba so zogai fanania, si lö mudöna-döna, ba i'efasi, ba göna khö razo Ndraono Gizeraeli, ba gotaluara mböbö talu göröba. Ba imane khö zolohe kuretania: Bali'ö, ohe misa ndra'o, hetado ba wasöndrata; noa sa mesokho ndra'o! 
34 Ba itugu abölö-bölö wasöndrata, me luo da'ö, ba razo Ndraono Gizeraeli, ba sizizio ba gureta, fetahö Ndrawa Garamo, irugi tanö owi; ba me aekhu-aekhu luo, ba mate ia.

Faza 19

Itegu Yozafati Yehu andrö 

I. 1 Ba Yozafati, razo mado Yuda, ba ifuli ia khöra ba Yeruzalema, lö hadia ia. 
2 Ba i'ondrasi ia Yehu sangi'ila andrö, ono Hanani, imane khö razo Yozafati: Hadia, sanolo sebua horö ndra'ugö ba somasi si fa'udu khö Yehowa? Andrö wa tohare sa'ae khöu wönu Yehowa! 
3 Ba ma'ifu zui musöndra khöu si sökhi: noa sa öhori ba danö Gasera andrö ba no aso'ala dödöu wangalui Lowalangi!

 Famataro sanguhuku ba famakhoi lala ba wanguhuku 

II. 4 Ba ba Yeruzalema i'iagö Yozafati. Ba awena dania ifuli itöröi mbanuania, i'otarai Mbereseba, numalö ba hili mado Geferayi; ba ifalalini gera-erania, ifuli ia khö Yehowa, Lowalangi ndra tuania. 
5 Ba ifataro zanguhuku ba danö, ba mbanua saro andrö ba mado Yuda, fefu, idozigö banua. 
6 Ba imane ba zanguhuku andrö: Mifaigi, he miwisa wolau! Tenga sa niha zanguma'ö khömi wanguhuku andrö, no Yehowa zanguma'ö, ba itolo ami ba wanguhuku. 
7 Ba ena'ö ahono khömi wangata'ufi Yehowa! Mifaigi sibai, he wisa wolaumi andrö — khö Lowalangida Yehowa sa, ba lö fa'amuyu'ö huku, ba lö fa'ebua dödö zambuana ba lö femanga gana'a! 
8 Ba ba Yeruzalema göi ifataro Yozafati Nono Lewi ösa ba ere ba högö ngafu Ndraono Gizeraeli ösa, ba huhuo Yehowa, ba na so nifadöni mbanua Yeruzalema. 
9 Ba imane wame'e li khöra: Mimanö sa'ae wolau, mi'ata'ufi Yehowa, böi falimo ami ba sadölö tödö ami. 
10 Ba ba ngawalö huhuo fefu, ni'ohe dalifusömi andrö, ba mbanuara misa, khömi, he na fange'e mbörö, ba he na oroisa ba ma amakhoita, ba he na hadia ia lala, ba ma hadia ia huku mbörö, ba mibotokhi ba dödöra, ena'ö böi mosala ira khö Yehowa ba fa lö göna ami fönu, ya'ami ba ira talifusömi. Mimanö wolau, ena'ö böi mosala ami! 
11 Ba satuami, na so hadia ia huhuo Yehowa, ba Amaria ere sebua; ba na hadia ia huhuo razo, ba Sebadia, ono Zima'eli, salaŵa ba ma'uwu Yuda, zatuami. Ba si no amaedola gumandru khömi, ba Ono Lewi. Mi'abe'e'ö dödömi ba mimanö wolau; itolo zadölö tödö Yehowa!

Faza 20

Lasuwö Yozafati Iraono Moabi ba Iraono Gamoni, ba awöra andrö 

I. 1 Ba aefa da'ö, ba so moroi sa Ndraono Moabi ba Iraono Gamoni ba banua Moini andrö ösa, si fao khöra, ba wanuwö Yozafati. 
2 Ba me so zangombakha khö Yozafati: So moroi sa zanuwö ya'ugö, ato sibai, moroi yefo zilua asi moroi ba danö Ndraono Gedomo, no larugi Haseso Damara (ya'ia Engedi andrö)! 
3 — ba ata'u Yozafati, ba itema i'alui Yehowa, ba ifaŵa'ögö wamoni ba mado Yuda fefu. 
4 Ba owulo mado Yuda, ba we'angaröfi li Yehowa; moroi ba mbanua fefu misa so ira, ba wangalui Yehowa.

 Fagandrö Yozafati 

II. 5 Ba i'ondrasi zato, mado Yuda ba banua Yeruzalema, Yozafati, ba gosali Yehowa, fönaföna golayama si bohou andrö, 
6 ba imane: "He Yehowa Lowalangi ndra tuama, hadia, tenga ya'ugö Lowalangi ba zorugo, ba hadia, tenga ya'ugö zamatörö fefu gamatöröŵa niha baero! Ba dangau so wa'abölö ba fa'abe'e, ba lö solaŵa ya'ugö. 
7 Ya'ugö mege zanimba niha ba danö andre, föna mbanuau Iraono Gizeraeli, ya'ugö Lowalangima, ba no öbe'e ba ma'uwu Gaberahamo andrö, si no fahuwu khöu, danö andre, si lö tebulö. 
8 Ba no mowanua ira ba danö, ba no lalau khöu ni'amoni'ö, nahia döimo, lamane: 
9 Na gönaga famakao, ma fanuwö ba ma fotu, hadia ia, ba ma fökhö waba ba ma lofo mbanua, ba möiga, ba golayama gosali andre, ma'ondrasi ndra'ugö — noa sa nahia döimö gosali andre — ba ma'angaröfi li ndra'ugö ba wa'atosasama andrö, ena'ö öfondrondrongo lima ba ena'ö ö'orifiga! 
10 Ba hiza iada'e Ndraono Gamoni, awö Ndraono Moabi ba si oroi hili Ze'ira, ba zi lö öfa'amöi ba danö Iraono Gizeraeli, me la'otarai danö Miserayi; no lahole'ö ira khöra ba lö lahori. 
11 Ba iada'e, ba lasulöni khöma, so ira, ba wanimba ya'aga ba danöu andre, nibe'eu khöma! 
12 He Lowalangima! Hadia, lö ö'otu'ö ira? Me no si tebai ndra'aga, ba niha sato sibai andrö, si so moroi sa, ba wanuwö ya'aga; ya'aga, ba lö ma'ila he mawisa, khöu mafaöga höröma!"

 Ifabu'u wanolo Lowalangi 

III. 13 Ba ahori so mado Yuda ba da'ö, föna Yehowa, awö ndraono sawuyu khöra, ba awö wo'omora ba awö nonora matua. 
14 Ba so Geheha Yehowa khö Yahazieli, ono Zakharia ono Mbenaya ono Yeieli ono Matania, ono Lewi, nga'otö Gasafo, ba hunö niha sato bakha, ba mu'ao ia, 
15 imane: Mifondrondrongo, ya'ami mado Yuda ba ya'ami, banua Yeruzalema ba ya'ugö razo Yozafati! Imane khömi Yehowa: Böi mi'ata'ufi, ba böi tokea ami ba niha sato sibai andrö; tenga sa ya'ami zi fasöndra, no Lowalangi zi fasöndra! 
16 Mifaondragö ira mitou mahemolu; so ira moroi sa, ba lala miyaŵa ba Zisi, ba ba lulu ndraso mbombo andrö fakhamö ami, tanö ba gatumbukha luo, na ta'otarai danö si mate andrö ba Yerueli. 
17 Tenga ya'ami zi fasöndra zi samuza andre; mi'agö da'ö, ba mi'ila wangorifi andrö, fangorifi Yehowa ya'ami, ya'ami mado Yuda ba banua Yeruzalema. Böi mi'ata'ufi ba böi tokea ami! Mifaondragö ira mahemolu, ba itolo ami Yehowa! 
18 Ba mangalulu Yozafati, irugi tou danö bawania; ba lafalögu tou ira mado Yuda fefu ba banua Yeruzalema, föna Yehowa, ba wangalulu khönia. 
19 Ba maoso Nono Lewi andrö, nga'ötö ndra Kahati Kora, ba wanuno Yehowa, Lowalangi Ndraono Gizeraeli, la'ebua'ö lira. 
20 Ba mahemolu ö, ba lahulö wongi wanaŵa tanö si mate andrö, ba Dekoa. Ba me mofanö sa'ae ira, ba so Yozafati, ba imane: Mifondrondrongo, ya'ami mado Yuda ba ya'ami banua Yeruzalema! Midöna-döna khö Lowalangimi, Yehowa, ba so wangorifi; midöna-döna ba zama'ele'ö andrö, khönia, ba mofozu khömi! 
21 Ba mamagölö ia ba zato, ba ifataro zanunö khö Yehowa, sangehao, fangehao ni'amoni'ö, ena'ö manunö ira; wowaö-waö föna zi no mangaro andrö, ena'ö lamane: "Mi'andrö saoha gölö khö Yehowa, me no si lö aetu wa'ebua dödönia andrö!"

 Möna sibai Yozafati 

IV. 22 Ba ha si'aikö labörögö wangehehegö ba fanuno, ba ifatörö zi tobini mege Yehowa, ba Ndraono Gamoni ba ba Ndraono Moabi ba ba mbanua ba hili Ze'ira andrö, sanuwö mado Yuda ena'ö. 
23 Ba tobali udu mbanua ba hili Ze'ira andrö Ndraono Gamoni, awö Ndraono Moabi, ba wangö'ötö tou ya'ira ba ba wangohori, ba me no lahori mbanua Ze'ira andrö, ba faoma lafakiko nawöra. 
24 Ba me larugi mboto hili mado Yuda, ba zi faoro tanö si mate andrö, ba me lafaigi niha sato andrö, ba hiza, ba no boto zi mate manö, tou ba danö; samösa lö soloi. 
25 Ba lasaŵa ira Yozafati ba sabölö andrö khönia, ba wangai hadia zi so khöra mege, ahulua, ba hiza gurifö, wa'oya, ba hadia ia ni'ohera mege ba nukha ba gama-gama bö'ö sebua böli, ba lahalö, ha wa'oya, irege tebai sa'ae la'ohe. Tölu ngaluo wa'ara lahalö-halö, balazi wa'ebua gahulua andrö. 
26 Ba aefa da'ö, ba mahemolu ö, ba owulo ira ba ndraso wanunö andrö. Ba da'ö sa'ae lasuno Yehowa; andrö wa labe'e töi ndraso andrö "Ndraso wanunö", irugi ma'ökhö andre. 
27 Ba lafuli ira mado Yuda fefu ba banua Yeruzalema ba Yozafati, solohe ya'ira, ba wangawuli ba Yeruzalema, omuso sibai dödöra, noa sa i'omusoi'ö dödöra Yehowa, ba nemalira andrö. 
28 Ba larugi Yeruzalema, osali Yehowa, wolau biola nitika, sebua ba side-ide, ba torofe. 
29 Ba dozi amatöröŵa niha baero, ba ihawui fa'ata'u, khö Lowalangi, me larongo, wa no Yehowa zi fasöndra ba nemali Ndraono Gizeraeli. 
30 Ba samatörö nifatörönia Yozafati, lö hadia ia; no ahono manö zi tefasui ya'ia ibe'e Lowalanginia.

 Fa'arazo Yozafati. Molau owo ia 

V. 31 Ba razo mado Yuda Yozafati; 35 fakhe ia, me tobali razo ia, ba 25 fakhe razo ia ba Yeruzalema. Ba töi ninania, ba Asuba, ono Zilehi. 
32 Ba itörö lala namania Asa, lö ihole'ö ia; somasi Yehowa ilau. 
33 Ha hili-hili andrö zi lö muheta ba tenga na khö Lowalangi ndra tuara dödö niha sato. 
34 Ba bö'önia hikaya Yozafati, he famobörö, ba he safuria andrö, ba no mutanö ba zura hikaya khö Yehu andrö, ono Hanani, si no mufadoro ba zura hikaya Ndraono Gizeraeli. 
35 Ba ifaböbö ia khö Gahaseya, razo Ndraono Gizeraeli Yozafati, razo mado Yuda, ba no niha sebua horö da'ö. 
36 Ba ihalö awönia, ba wolau owo, soloyo ba Darisi; ba lalau nowo ba Geseono Geberi. 
37 Ba mama'ele'ö Geliezeri, ono Dodawahu, banua Maresa, ba khö Yozafati, imane: Me no öfaböbö ndra'ugö khö Gahaseya, ba irasa nilaumö andrö Yehowa! Ba aboto nowo andrö, tebai larugi Darisi.

Faza 21

Fa'amate Yozafati. Ibunu dalifusönia Yehoramo ba mame'e adu 

I. 1 Ba mate Yozafati itörö lala ndra amania, ba lako'o ia ba ngai ndra amania, ba mbanua Dawido. Ba fangalinia razo, ba ononia Yehoramo. 
2 Ba so nakhi da'ö, ono Yozafati: Asaria ba Yehieli ba Sekhariahu ba Asariahu ba Mikhaeli, ba Sefatiahu; oi ono Yozafati razo Ndraono Gizeraeli da'ö, ono matua. 
3 Ba no ebua mbuala nibe'e namara khöra, firö ba ana'a ba gama-gama ba banua saro, ba mado Yuda. Ba fa'arazo, ba khö Yehoramo itehe, me no si a'a da'ö. 
4 Ba me no tobali razo Yehoramo ba gamatöröŵa namania, ba me no i'aro'ö ia, ba ifabunu'ö nakhinia andrö fefu, fabaya satua Ndraono Gizeraeli ösa. 
5 Tölu ngafulu a rua fakhe Yehoramo, me tobali razo ia, ba meŵalu fakhe razo ia ba Yeruzalema. 
6 Ba itörö lala razo Ndraono Gizeraeli, lala zi sawu ndra Ahabi, noa sa ono Gahabi wo'omonia. Ba si fatuwu khö Yehowa ilau. 
7 Ba lö edöna Yehowa, ifakiko nga'ötö Dawido, börö wawu'usa li andrö, me no fawu'u li ia khö Dawido; dali nifabu'unia, wa lö edöna ibulö'ö wandru khö Dawido ba ba nga'ötönia.

 Lafabali ira ba mado Yuda Iraono Gedomo 

II. 8 Ba götönia aheta Ndraono Gedomo barö mbawa mado Yuda, ba lafataro khöra razo. 
9 Ba isaŵa ira miyefo Yehoramo, awö gumandra khönia, awö guretania fefu. Ba maoso ia ba zi bongi, ba ilau ba Ndraono Gedomo andrö, si no mama'u'u ya'ia, ba ba zolohe kureta khöra. 
10 Ba aheta barö mbawa Ndraono Gizeraeli Ndraono Gedomo, irugi ma'ökhö andre. Ba me luo da'ö, ba aheta göi Libena, barö mbawa Yehoramo, me no i'erogö Yehowa, Lowalangi ndra tuania. 
11 Ba ifazökhi göi hili-hili ba mbanua mado Yuda misa, ifowöhö mbanua Yeruzalema, ba wame'e adu, ba fabali [khö Yehowa] mado Yuda ibe'e.

 Ifeta'u Yehoramo Eliya. Itörö niŵa'önia. Fa'amate Yehoramo 

III. 12 Ba ifa'ohe'ö zura khönia Eliya sama'ele'ö, imane: Da'ö niŵa'ö Yehowa, Lowalangi duau Dawido: Me no lö nitöröu lala namau Yozafati ba he lala Asa, razo mado Yuda, 
13 me no ö'o'ö mbua-bua razo Ndraono Gizeraeli ba me no öfowöhö ba wame'e adu mado Yuda, fabaya banua Yeruzalema, si mane si sawu ndra Ahabi, si no samowöhö ba nadu göi, ba me no öfabunu'ö göi ndra akhiu, nga'ötö namau, si sökhi moroi khöu, ba hiza, 
14 ba ihare'ö khömi dania wamakao sebua, ba mbanuau ba ba ndraonou ba ba ngambatöu ba ba zi so khöu, fefu. 
15 Ba ya'ugö, ba si göna fökhö sabe'e dania, fökhö talu, ba mato mendrua fakhe dania, ba adudu mbetu'amö! 
16 Ba ifarou udu Yehoramo Ndrawa Wilisiti Yehowa, awö Ndrawa Ara andrö, ba ngai Ndrawa Gaitiofia, 
17 ba tobali möi ira musuwö mado Yuda, ba atu'a ira ba mbanua, ba lahalö fefu hadia ia zi so ba gödo razo, fabaya iraononia, awö ngambatönia; la'oloi'ö ahulua; lö si tosai ononia, ha Yoakhasi, ononia si akhi. 
18 Ba noa da'ö fefu, ba ibözi ia Yehowa fökhö mbetu'a si lö dalu-dalu. 
19 Ba moröfi, ba me arakha alua mendrua fakhe, ba adudu mbetu'ania, ba wökhönia andrö, ba mate ia, fa'amate safökhö sibai. Ba lö latunu zamohua khönia banuania, si mane khö ndra amania mege. 
20 Tölu ngafulu a rua fakhe ia, me tobali razo ia, ba meŵalu fakhe razo ia ba Yeruzalema. Ba alele ia lö somasi na mangawuli ia ena'ö. Ba ba mbanua Dawido lako'o ia, ba tenga sa ba lewatö razo.

Faza 22

Razo Ahaseyahu, same'e-me'e adu 

I. 1 Ba lafataro fangalinia razo nononia si akhi, Ahaseyahu, banua Yeruzalema, me no labunu zi a'a fefu sanuwö andrö, Dawa Ara, me larugi golombaseŵa no. Ba tobali razo Gahaseyahu andrö, ono Yehoramo, razo mado Yuda. 
2 Dua wulu a rua fakhe Gahaseyahu, me tobali razo ia, ba ha döfi razo ia ba Yeruzalema. Ba töi ninania, ba Atalia, ma'uwu Omeri andrö, razo Ndraono Gizeraeli. 
3 Ba itörö lala zi sawu ndra Ahabi, me no inania andrö zamobawa lala khönia, ba wanao horö. 
4 Ba tobali si fatuwu khö Yehowa ilau, si mane si sawu ndra Ahabi; da'ö sa zamobawa lala khönia, me no mate namania, ba tobali famakikonia. 
5 Lira göi ifondrondrongo, ba wefao khö Yoramo, ono Gahabi, razo Ndraono Gizeraeli, ba wanuwö Hazaeli andrö, razo Ndrawa Garamo, ba Ramoti, ba danö Gileadi; ba mesokho Yoramo labe'e Dawa Garamo. 
6 Ba mangawuli ia, isaŵa Yezere'eli, ba wamadöhö sokhonia andrö, si tenga ha sambua, sesokho ia ba Rama, me fasuwö ia khö Hazaeli andrö, razo Ndrawa Garamo. Ba Ahaseyahu, ono Yehoramo razo mado Yuda, ba no möi mitou mamaigi Yoramo, ono Gahabi, ba Yezere'eli, me no mofökhö. 
7 Ba tobali famunu Gahaseyahu, nifatörö Lowalangi, we'amöinia khö Yoramo. Me no irugi, ba fao ia khö Yoramo we'amöi khö Yehu andrö, nifabayoini'ö Yehowa, ena'ö ihori zi sawu ndra Ahabi. 
8 Ba me ifatörö huku andrö Yehu, ba zi sawu ndra Ahabi, ba falukha ia zatua mado Yuda ba iraono dalifusö Gahaseyahu, enoni Gahaseyahu, ba ifabunu'ö ira. 
9 Ba ifa'alui'ö göi Gahaseyahu, ba lara'u ia, me no ibini'ö ia ba Zamaria. Ba la'ohe khö Yehu, ba labunu. Ba lako'o ia, lamane sa: no ono Yozafati andrö, si lö aefa-aefa mege khö Yehowa, soroi si'aikö ba dödö! Ba samösa lö'ö sa'ae si sawu ndra Ahaseyahu, si tola tefataro razo.

 Ibunu ndraono Atalia. Ha Yoasi zauri 

II. 10 Ba me irongo Atalia, ina Gahaseyahu, no mate nononia, ba itema ifabunu'ö fefu nga'ötö razo ba mado Yuda. 
11 Ba maoso Yozabata, ono razo, alawe, ihalö Yoasi, ono Gahaseyahu, ba hunö nono razo bunusö andrö, ibini'ö, i'ohe si bakha ba wöröma, awö babunia. Tobali ibini'ö [Yoasi] Yozabata, ono razo Yehoramo, fo'omo Yoyada ere — me talifusö Gahaseyahu ia — ibini'ö khö Gatalia, fa böi ibunu. 
12 Ba khöra tobini ia, ba gosali Lowalangi, meönö fakhe wa'ara, götö wa'asalaŵa Gatalia ba danö.

Faza 23

Ifataro razo Yoasi Yoyada, ere 

I. 1 Ba me no alua me'önö fakhe, ba maoso Yoyada, i'ohe awönia gumandra zi otu andrö — Asaria, ono Yerohama, ba Sima'eli, ono Yohanano, ba Asariahu, ono Gobedi, ba Ma'aseya, ono Gadaya, ba Elisafati, ono Zikhiri — si fa'awö khönia. 
2 Da'ö zanöröi banua mado Yuda, ba la'owuloi Nono Lewi, moroi ba mbanua mado Yuda fefu, awöhögö ngafu Ndraono Gizeraeli, ba we'amöi ba Yeruzalema. 
3 Ba fawu'u li khö razo zato andrö fefu, ba gosali Lowalangi. Ba imane khöra [Yoyada]: Ono razo andrö nibe'e razo, dali nifabu'u Yehowa ba khö nga'ötö Dawido andrö. 
4 Ba mimane wolau: Si saraö ya'ami — ere ba ono Lewi — nifataro na luo sabato, ba nibe'e sanaro ba mbawandruhö tou, 
5 ba si saraö, ba ba gödo razo tumaro, ba si saraö zui, ba ba mbawandruhö Yezodi, ba niha sato, ba ba golayama gosali Yehowa. 
6 Ba ba gosali Yehowa, ba lö tola möi niha, ha niha ia, ha ere andrö ba Ono Lewi, sangai-ngai halöŵö. Ya'ira zi tola möi, me no ni'amoni'ö ira. Ba niha sato fefu, ba la'o'ö nifakhoi Yehowa. 
7 Ba labe'e ba hunöra bakha razo Ono Lewi andrö; dozi ira, ba fangöna ba dangara, ba sanöndragö ya'ia ba gosali, ba nibunu. Ba mi'iagö awö razo, na möi ia tou ba na ifuli ia yomo. 
8 Ba la'o'ö Ono Lewi niŵa'ö Yoyada khöra, i'ohe nawönia zamösana, he saheta sanaro na luo sabato, ba he sawena möi sanaro; lö'ö sa ni'efa'ö Yoyada ere ngenolira andrö. 
9 Ba Yoyada ere, ba ibe'e ba gumandra zi otu andrö doho andrö ba baluse, khö razo Dawido mege, si so ba gosali Lowalangi. 
10 Ba ifataro samasui razo niha sato fefu, — oi dozi fangöna ba danga, i'otarai ngai gosali tanö raya, numalö ba ngainia tanö yöu, irugi naha wame'e sumange, ba mangawuli ba gosali. 
11 Ba la'ohe baero nono razo andrö, lafanaembu ia, ba labe'e khönia zura goroisa, ba lafataro razo ia; ba labayoini ia Yoyada ba ononia, ba mu'ao ira, lamane: Ya ahowu razo!

 Fa'amate Gatalia. Lahori Mba'ali 

II. 12 Ba me irongo we'ao zato Atalia, fe'ao zi hurufai ya'ira, samahowu'ö razo, ba isaŵa niha sato ba gosali. 
13 Ba i'ila sa'ae razo, ba zinga mbawandruhö, ba nahania, awö gumandra andrö ba solau torofe ba ngai razo, awö niha ba danö fefu, si no omuso tödö ba solau-lau torofe, ba sanunö andrö, solau hadia ia nifoli, wame'e tandra ba wanunö. Ba itika nukhania Atalia ba imane: Folaŵa! Folaŵa! 
14 Ba humede Yoyada ere ba gumandra zi otu andrö, solohe sabölö, ba imane khöra: Mi'ohe baero ia ba gotalua ngenoli, ba solo'ö ya'ia, ba nibunu si öli! Noa sa imane ere: Böi mibunu ia ba gosali Yehowa bakha. 
15 Ba lara'u ia, ba me no larugi mbawandruhö kudo ba gödo razo, ba labunu ia ba da'ö. 
16 Ba fawu'u li ira Yoyada niha sato, awö razo, wa edöna ira banua Yehowa ira sa'ae. 
17 Ba lasaŵa gosali Mba'ali sato fefu ba ladudugö; naha wame'e sumange khönia ba famaedonia andrö, ba lafufu; ba labunu Matana andrö, ere khö Mba'ali, föna naha wame'e sumange. 
18 Aefa da'ö, ba ifataro zanaro ba gosali Yehowa Yoyada, ere ono Lewi andrö, ni'angenoligö Dawido no [ba halöŵö] ba gosali Yehowa, ena'ö labe'e-be'e zumange nitunu andrö khö Yehowa, dali goroisa Moze, si fao fa'owua-wua dödö ba fanunö, si mane nifakhoi Dawido. 
19 Ba ifataro ba zinga mbawandruhö gosali Yehowa zanaro ba mbawandruhö, fa böi möi bakha zi so fa'ara'iö hadia ia. 
20 Ba i'ohe gumandra zi otu ba satua ba samatörö niha sato, awö niha ba danö fefu, ba ifasao mitou razo, la'otarai gosali Yehowa. Ba me no latörö mbawandruhö tanö yaŵa andrö, me no tohare ira ba gödo, ba lafedadao ba dadaoma zalaŵa razo. 
21 Ba oi omuso dödö niha sato, ba sahono manö mbanua. Ba Atalia, ba labunu si'öli.

Faza 24

Ihaogö gosali Yehoasi 

I. 1 Ha mewitu fakhe wa'ebua Yehoasi, me tobali razo ia, ba 40 fakhe razo ia ba Yeruzalema; ba töi ninania, ba Sibia, banua Mbereseba. 
2 Ba somasi Yehowa ilau Yehoasi, fatua lö si mate Yoyada ere andrö. 
3 Yoyada zamangowalu ya'ia, dombua ihalö khönia ira alawe, ba mo'ono ia, ono matua ba ono alawe. 
4 Ba iŵa'ö tödönia Yehoasi, ihaogö gosali Yehowa. 
5 Ba ifalukha'ö gere ba Ono Lewi, ba ibe'e li khöra, imane: Mitöröi mbanua mado Yuda, ba miŵa'ö mbalazo ba Ndraono Gizeraeli fefu, ena'ö ero röfi ta'azökhi gosali Lowalangimi; ba mita'i-ta'i wolau da'ö! Ba lö la'aliogö Ono Lewi andrö. 
6 Ba ifakaoni'ö Yoyada högö [gere] razo, ba imane khönia: Hana wa lö ibe'e dödöu wanguma'ö ba Nono Lewi, ena'ö la'ozaragö ba mado Yuda ba ba mbanua Yeruzalema mbobotolö andrö, niŵa'ö Moze, enoni Yehowa, ömö Ndraono Gizeraeli sato, balazo nose goroisa. 
7 Me no adudu ösa ba gosali Lowalangi labe'e Atalia, ira alawe sebua horö andrö, ba iraononia, ba no ahori manö lafake ba Mba'ali andrö game'ela andrö, nibe'e ba gosali Yehowa, ni'amoni'ö. 
8 Ba lafazökhi kotakota, niŵa'ö razo, ba labe'e ba zinga mbawandruhö gosali Yehowa. 
9 Ba lafarongogö ba mado Yuda, ba ba mbanua Yeruzalema, ndramube'e khö Yehowa mbobotolö andrö niŵa'ö Moze, enoni Lowalangi, ba Ndraono Gizeraeli, ba danö si mate. 
10 Ba omuso dödö zatua, awö niha sato fefu, ba la'ohe ba labe'e ba kotakota andrö, dozi ira. 
11 Ba ero na ifa'ohe'ö ba zamaigi nifataro razo kotakota andrö, ba Nono Lewi, ba na la'ila, oya bakha ana'a, ba so durutuli razo, awö nifatenge gere sebua, ba lahalö nösi kotakota ba lafuli ia ba nahania. Ba la'erogö maökhö zi manö ba ebua la'ozaragö ana'a. 
12 Ba labe'e ba mandru duka andrö, ba halöŵö ba gosali Yehowa, razo ba Yoyada, ba da'ö dania zangoni sanoto kara ba sotomo, ba wanga'azökhi osali Yehowa, ba he siambu si'öli ba töla, ba wangehao osali Yehowa. 
13 Ba mohalö-halöŵö duka andrö, ba tedou wanga'azökhi andrö labe'e, ba tobali lafuli lafazökhi gosali Lowalangi, dali nifakhoi andrö, lafuli lahaogö. 
14 Ba me no awai khöra da'ö, ba la'ohe khö razo ba khö Yoyada gana'a andrö, si tosai, ba labali'ö fakake ba gosali Yehowa — fakake ba halöŵö andrö ba ba wame'e sumange, figa ba gama-gama bö'ö, ana'a ba firö. Ba lö lafamalö-malö wame'e-me'e sumange nitunu ba gosali Yehowa, götö wa'anau noso Yoyada.

 I'erogö Lowalangi ba mame'e adu, me no mate Yoyada ba me no ifabunu'ö nono Yoyada 

II. 15 Ba atua Yoyada ba aföli wa'auri ba mate ia, 130 fakhe ia, me mate ia. 
16 Ba ba mbanua Dawido, ba ngai razo lako'o ia, me no si sökhi nilaunia ba Ndraono Gizeraeli, ba he khö Lowalangi ba ba gosalinia. 
17 Ba me no mate Yoyada, ba la'ondrasi razo satua mado Yuda, mangalulu ira khönia; ba ifondrondrongo khöra razo. 
18 Ba la'erogö gosali Yehowa, osali Lowalangi ndra tuara, ba lafosumange Gasera andrö ba adu nifofu. Ba göna fönu sabölö-bölö [fönu Lowalangi] mado Yuda ba banua Yeruzalema, börö lalöra andrö. 
19 Ba ifatenge khöra zama'ele'ö, solohe mangawuli ya'ira khö Yehowa ena'ö. Ba moroi si'aikö ba dödöra lafarou ira ba lö lafondrondrongo. 
20 Ba ira'u Zakharia, ono Yoyada ere, Eheha Lowalangi, ba möi ia ba niha sato, ba imane khöra: Da'ö niŵa'ö Lowalangi: Hana wa misawö goroisa Yehowa? andrö wa si lö fozu wolaumi. Me no mi'erogö Yehowa, andrö wa no i'erogö göi ami. 
21 Ba mamagölö ira ba khönia andrö, ba labunu ia, latebu kara, ba golayama gosali Yehowa, niŵa'ö razo khöra. 
22 Lö'ö sa'ae itörö tödö razo Yehoasi wa'ahakhö dödö nama Zakharia Yoyada khönia, ifabunu'ö nononia. Ba imane da'ö, me mate ia: Yehowa zangila ba ilau mbalö dania!

 Fasuwöta ba Ndrawa Garamo. Labunu Yehoasi 

III. 23 Ba me no alua ndröfi andrö, ba so moroi si yaŵa zabölö Ndrawa Garamo, ba wanuwö Yehoasi. Ba me no larugi danö mado Yuda ba banua Yeruzalema, ba lahori fefu zatua mbanua ba mbanuara; ba hadia ia gahulua fefu, sahulu ira ba khöra, ba lafa'ohe'ö khö razo ba Ndramaseko. 
24 Ba he ŵa'ae lö ato sibai zabölö Ndrawa Garamo, ba ibe'e zui ba dangara Yehowa zato sibai [Iraono Gizeraeli], me no la'erogö Yehowa, Lowalangi ndra tuara, ba tobali lafatörö khö Yehoasi huku andrö khö Lowalangi. 
25 Ba me laböhöli ia — mofökhö sibai ia, me mofanö ira —, ba mamagölö genoninia, ba khönia, börö wamununia ono Yoyada ere andrö, ba labunu ia ba gasonia tou. Ba mate ia, ba ba mbanua Dawido lako'o ia, ba tenga sa ba lewatö razo. 
26 Ba da'e zamagölö mege, ba wamunu ya'ia: Sabada, ono Ndraono Gamoni andrö, ira alawe, Simeata ba Yosabada, ono Zimeriti, Iraono Moabi ira alawe. 
27 Ba ononia andrö, ba ha wa'ebua gömönia labe'e [Dawa Garamo] ba fanga'azökhi osali andrö, ba hiza, ba no mutanö ba zura hikaya razo. Ba fangalinia razo, ba ononia Amasia.

Faza 25

Amasia razo. Te'ala Ndraono Gedomo ibe'e 

I. 1 Dua wulu a lima fakhe Gamasia, me tobali razo ia, ba 29 fakhe razo ia ba Yeruzalema. Ba töi ninania, ba Yoadana, banua Yeruzalema. 
2 Ba somasi Yehowa ilau, ba lö a'oi dödönia. 
3 Ba me no aro wa'arazonia ba ifabunu'ö genoninia andrö, samunu amania razo mege. 
4 Ba iraonora, ba lö ifabunu'ö, i'o'ö nifakhoi Yehowa, si so ba zura goroisa andrö khö Moze, me imane: Böi mate nama, fabaya iraono, ba böi mate Ndraono, fabaya ira ama, ha ba horönia labunu zamösana. 
5 Ba i'owuloi mado Yuda Amasia, iföfö'ö ira, sawu-sawu, dali gumandra ngahönö andrö ba kumandra ngaotu, ba mado Yuda fefu ba ba mado Mbeniyami. Ba i'ofaya ira, i'otarai zi 20 fakhe fa'ebua ba si a'a moroi andrö, ba hiza, ba no 300.000 nitutuyu, sabölö, solohe toho ba baluse. 
6 Ba 100.000 na i'oni Iraono Gizeraeli sabölö, 22.050 balaki ba rufia ibe'e ana'a. 
7 Ba so zi möi khönia enoni Lowalangi, imane khönia: He razo! Böi ohe awöu zabölö Ndraono Gizeraeli, lö'ö sa itolo Ndraono Gizeraeli Yehowa, mado Geferayi andrö fefu. 
8 Ae'e manö, ha ya'ugö, ba abe'e'ö dödöu ba wasuwöta andrö; ma te'ala ndra'ugö ba nudumö andrö ibe'e Lowalangi. So sa wa'abölö khö Lowalangi, he ba wanolo, ba he ba wangalani. 
9 Ba imane Amasia khö genoni Lowalangi andrö: Ba he lawisa zi 22.050 balaki andrö, nibe'egu ba zabölö Ndraono Gizeraeli andrö? Ba imane khönia enoni Lowalangi andrö: Sebua moroi ba da'ö i'ila ibe'e khöu Yehowa! 
10 Awena i'oniagö Amasia zabölö andrö, si no mangondrasi ya'ia, mado Geferayi, ena'ö lafuli ira. Ba mofönu sibai ira ba mado Yuda, ba lafuli ira, abao sibai dödöra. 
11 Ba i'abe'e'ö dödönia Amasia, i'ohe mbanuania, lasaŵa ndraso nasio andrö, ba lalau ba mbanua Ze'ira andrö, 1.000 zi mate. 
12 Ba 10.000 lara'u mado Yuda, ba la'ohe ba zuzu gara, ba hili, ba latuli'ö si tou moroi ba da'ö, ba ahori arasa. 
13 Ba sabölö no mege, nifofanö Gamasia, fa böi fao ira ba wasuwöta andrö, ba lahawui mbanua mado Yuda, i'otarai Zamaria, irugi Mbeti Horona; 3.000 labunu niha, ba ebua sibai gahulua la'oloi'ö.

 Mame'e adu Gamasia. Te'ala mado Yuda ibe'e Yoasi, razo Ndraono Gizeraeli 

II. 14 Ba me mangawuli Gamasia, me no i'alani Ndraono Gedomo, ba i'ohe nadu mbanua Ze'ira andrö, ba ifedadao adunia, ba ba da'ö mangalungalulu ia ba manunununu kumöyö. 
15 Ba mofönu Yehowa khö Gamasia, ba ifatenge khönia zama'ele'ö. Ba imane khönia da'ö: Hana wa ö'olembai Lowalangi niha andrö, si tebai mangefa'ö ba dangau mege banuara andrö? 
16 Ba me imanö wehede khö razo, ba imane khönia razo: Hadia no mafataro ndra'ugö samobawa lala khö razo? Bato, fa böi labözi'ö! Ba ibato sama'ele'ö andrö, imane: Aboto sa'ae ba dödögu, wa no ihonogöi Lowalangi wamakiko ya'ugö, me no ömanö wolau ba me lö öfondrondrongo niŵa'ögu khöu! 
17 Ba me no mamagölö [ba nawönia] Gamasia, razo mado Yuda, ba ifatenge khö Yoasi, ono Yoahasi ono Yehu, razo Ndraono Gizeraeli, imane khönia: Talabu talau fatandra fa'abölö! 
18 Ba ifafuli'ö li khö Gamasia, razo mado Yuda, Yoasi, razo Ndraono Gizeraeli, imane: No ifatenge ba döla geresi, ba hili Libano, sa'a-sa'a mao ba hili Libano, imane khönia: Datalau fambambatö! Ba latörö za'a-sa'a mao andrö utu ndru'u ba hili Libano, lahundrahundra. 
19 ömane dödöu: Noa sa u'alani Ndraono Gedomo andrö! Ba ifowöhö'ö tödöu ba wayaŵasa. Iagö manö khömi! Hana wa ö'arö wamunu, ena'ö te'ala ndra'ugö, fabaya mado Yuda? 
20 Ba lö ifondrondrongo Amasia; noa sa nifatörö Lowalangi da'ö, ba wame'e ba danga nudura ya'ira, me no la'olembai Lowalangi Ndraono Gedomo. 
21 Ba so Yoasi, razo Ndraono Gizeraeli, ba fatandra fa'abölö ira Gamasia, razo mado Yuda, ba zinga Mbetiseme, banua mado Yuda. 
22 Ba te'ala mado Yuda labe'e Iraono Gizeraeli, moloi ira, isaŵa khöra zamösana. 
23 Ba ira'u Gamasia, ono Yoasi ono Yehoahasi razo mado Yuda, Yoasi, razo Ndraono Gizeraeli, ba Mbetiseme, ba i'ohe ba Yeruzalema. Ba idudugö göli Yeruzalema, öli kara, i'otarai mbawa göli Geferayi, irugi mbawa göli ba watalinga, 400 hela wa'anau. 
24 Ba ahori ihalö gana'a ba firö ba fakake ba gosali Lowalangi, khö Gobedi-Edomo, fabaya girö-girö ba gödo razo, awö niha, we'e-we'e dödö, ba ifuli ia ba Zamaria.

 Fa'amate Gamasia 

III. 25 Ba mewelelima fakhe tö na noso Gamasia, ono Yoasi, razo mado Yuda, me no mate Yoasi andrö, ono Yoahasi, salaŵa Ndraono Gizeraeli. 
26 Ba bö'önia hikaya Gamasia, he famobörö mege, ba he safuria andrö, ba noa sa mutanö ba zura razo mado Yuda ba ba zura razo Ndraono Gizeraeli. 
27 Ba i'otarai luo me i'erogö Yehowa Amasia, ba so zamagölö, banua Yeruzalema, ba wamunu ya'ia. Ba moloi ia, isaŵa Lakhisi; ba lafatenge zolo'ö ya'ia ba Lakhisi, samunu ya'ia ba da'ö. 
28 Ba labe'e ba gureta, ba ba Yeruzalema, ba mbanua Dawido, lako'o ia ba ngai ndra amania.

Faza 26

Usia, razo somasi Lowalangi, ba sofozu wolaunia 

I. 1 Ba lahalö Usia andrö niha sato ba danö, ba lafataro razo ia, fangali namania Amasia, he ŵa'ae ha meweleönö fakhe na wa'ebuania. 
2 Da'ö zangaro'ö Eloto, ifuli ihalö banua mado Yuda, me no mate razo [amania]. 
3 Meweleönö fakhe wa'ebua Usia andrö, me tobali razo ia, ba 52 fakhe razo ia ba Yeruzalema. Ba töi ninania, ba Yekholia, banua Yeruzalema. 
4 Ba somasi Yehowa ilau, i'ohia'ö sibai nilau namania Amasia mege. 
5 I'alu-alui zi lö aefa ia khö Lowalangi, götö wa'anau noso Zakharia andrö, samahaö ba wangata'ufi Lowalangi; ba fatua lö iböhöli Yehowa, ba mofozu nilaunia ibe'e Lowalangi. 
6 Möi ia musuwö Ndrawa Wilisiti, idudugö göli Gata ba öli Yabene ba öli Gasoto ba itaru'ö mbanua ba ngai Gasoto ba heza na ba danö Ndrawa Wilisiti. 
7 Ba itolo ia Lowalangi ba Ndrawa Wilisiti ba ba Ndrawa Ara andrö, ba Guri-Mba'ali ba ba mbanua Moini andrö. 
8 Ba Iraono Gamoni göi, ba mame'e beo khö Usia, ba irugi danö Miserayi, ba terongo duriania, me no sabölö sibai ia. 
9 Ba ilau malige Usia, ba Yeruzalema, ba mbawa göli ba watalinga ba ba mbawa göli ba ndraso ba ba zanalinga si'u, ba i'a'aro'ö. 
10 Ba ilau göi malige ba danö si mate, ba oya ifakhao'ö ba'a. Me no oya sibai gurifö khönia he ba ndraso, ba he ba zalo'o, ba sonowi khönia ba tuka kabu nagu, he ba hili, ba he ba danö nowi ba zalo'o; me no somasi fangahalö ia. 
11 Ba ato khö Usia sabölö, ato sibai na möi fasuwö; ha wa'ato ni'ofaya durutuli andrö, Yeieli, ba kumandru andrö, Ma'aseya, barö mbawa Hanania, kumandru sebua khö razo. 
12 Fa'ato högö ngafu andrö, niha sabölö, ba no 2.600. 
13 Da'ö zolohe sato, 307.500, sabölö sibai ba wasuwöta, ba wanolo razo ba nemali. 
14 Khöra fefu ifaigi wangöna Usia: baluse ba toho ba tetenaulu ba öröba ba kara riboribo. 
15 Ba ifafazökhi'ö na nekhe-nekhe fana ba Yeruzalema, nibe'e ba malige andrö, ba ba watalinga göli; ba wamazaumba ono wana ba kara sebua. Ba aröu misa humöngö duriania, me no sahöli-höli dödöda wanolo [Yehowa] ya'ia, irege sabölö sibai ia.

 Fayaŵasania. Göna bou auri ia ba mate ia 

II. 16 Ba me no sabölö sa'ae ia, ba fayaŵa dödönia, famakiko, ba mosala ia khö Lowalanginia Yehowa; möi ia ba gosali Yehowa, ba wanunu kumöyö ba naha wanunu. 
17 Ba la'o'ö ia Asaria ere andrö, awö gere bö'ö, 80, ere Yehowa, sadölö tödö. 
18 Latenaŵa razo Usia, lamane khönia: Tenga halöŵöu wanunu kumöyö khö Yehowa, ya'ugö Usia, halöŵö gere nga'ötö Ga'aroni da'ö, ere si no mu'amoni'ö ba wanunu kumöyö. Heta'ö ba ni'amoni'ö andre, no mosala ndra'ugö; tenga fangebua döimö khö Yehowa, Lowalangi! 
19 Ba mofönu Usia, naha gumöyö ba dangania, ba wanunu. Ba barö wofönunia ba gere andrö, ba tumbu ba gangangonia mbou auri, ba zanehe gere andrö, ba gosali Yehowa, ba ngai naha wanunu kumöyö. 
20 Ba me lanehegö ia Asaria, ere sebua ba ere andrö fefu, ba hiza, ba no mobou auri ia ba gangango. Ba lafangaösö ia, lafofanö, ba ya'ia göi, ba aösö we'amöi baero, me no ibözi ia Yehowa. 
21 Ba sobou auri razo Usia, irugi mate ia; ba yomo so ia si no tonia, sobou auri; lö'ö sa tola möi ia ba gosali Yehowa. Ba satua baomo ba gödo, razo, ba ononia Yotamo, ya'ia göi zamatunö huhuo niha ba danö. 
22 Ba bö'önia hikaya Usia, he famobörö, ba he safuria andrö, ba no Yesaya sama'ele'ö, ono Gamosi, zanura. 
23 Ba mate Usia, itörö lala ndra amania, ba ba ngai ndra amania lako'o ia, ba mbenua, ba ngai lewatö razo; lamane sa: Sobou auri! Ba fangalinia razo, ba ononia Yotamo.

Faza 27

Yotamo, razo satulö tödö, ba mofozu nilaunia 

1 Dua wulu a lima fakhe Yotamo, me tobali razo ia, ba 16 fakhe razo ia ba Yeruzalema. Ba töi ninania, ba Yerusa, ono Zadoki. 
2 Ba somasi Yehowa ilau, i'ohi'a'ö sibai nilau namania Usia mege, ha fa lö möi ba gosali. Ba sato, ba lalau-lau na zi lö sökhi. 
3 Ya'ia zolau bawandruhö andrö ba gosali Yehowa, tanö si yaŵa; ba lö'ö göi aetu wohalöŵö ba göli Gofeli andrö. 
4 Ba itaru'ö na göi mbanua ba hili mado Yuda misa, ba ba gatua misa, ba ilau hati ba malige. 
5 Ba fasuwö göi ia khö razo Ndraono Gamoni, ba te'ala da'ö ibe'e. Ba ifo'ömö Ndraono Gamoni, ba ndröfi andrö: 22.050 balaki ba rufia<ref>firö) ba 20.000 ngaso'e gandru ba 20.000 ngaso'e ze'iri; ba si manö göi labe'e Iraono Gamoni ba ndröfi dania ba ba ndröfi fanete da'ö. 
6 Ba tedou manö wa'abölö Yotamo, me no lala sadölö manö itörö föna Lowalanginia Yehowa. 
7 Ba hadia na niŵa'ö baero ö, ba khö Yotamo andrö, fasuwötania ba hadia ia nilaunia na, ba no mutanö ba zura razo Ndraono Gizeraeli ba ba zura razo mado Yuda. 
8 Dua wulu a lima fakhe ia, me tobali razo ia, ba 16 fakhe razo ia ba Yeruzalema. 
9 Ba mate Yotamo, itörö lala ndra amania, ba ba mbanua Dawido lako'o ia. Ba fangalinia razo, ba ononia Ahasi.

Faza 28

Razo Ahasi, samosumange Lowalangi bö'ö. Te'ala ia labe'e Dawa Garamo, awö mado Geferayi 

I. 1 Dua wulu fakhe Gahasi, me tobali razo ia, ba 16 fakhe razo ia ba Yeruzalema. Ba tenga somasi Yehowa wolaunia, tenga si mane tuania Dawido. 
2 Itörö lala razo Ndraono Gizeraeli; ba ifalau'ö nadu Ba'ali, nifahele. 
3 Manunu kumöyö ia ba ndraso Mbeni-Hinomo, ba ifatörö ba galitö nononia matua, ba i'ohia'ö zogoro ita andrö ba niha baero, nitimba Yehowa mege, föna Ndraono Gizeraeli. 
4 Mame'e sumange ia ba manunu kumöyö ba hili-hili andrö misa, ba idozigö börö geu sauri. 
5 Andrö wa ibe'e ba danga razo Ndrawa Garamo ia Lowalanginia Yehowa: te'ala ia labe'e ba ato sibai lara'u banuania, ba la'oloi'ö ba Ndramaseko. Ba ba danga razo Ndraono Gizeraeli göi tebe'e ia; abölö sibai te'ala ia ibe'e da'ö [göi].
6 120.000 ibunu Feka, ono Remalia, mado Yuda, ha ma'öma'ökhö, oi niha sabölö, börö me no la'erogö Yehowa, Lowalangi ndra tuara. 
7 Ba Sikhiri, sabölö mado Geferayi, ba ibunu Ma'aseya, ono razo, ba Asirika, mandru ba gödo, ba Elikana, tambalina razo. 
8 Ba 200.000 la'oloi'ö talifusöra [mado Yuda], ira alawe ba ono matua ba ono alawe, ba ebua sibai zahulu ira ba mado Yuda, ba la'ohe ba Zamaria gahulua andrö.

 Lafa'ohe'ö mangawuli nira'u andrö, me no itenawa ira Odedi 

II. 9 Ba so ba da'ö zame'ele'ö khö Yehowa, Odedi döinia. Ba i'ondrasi zanuwö andrö, me mangawuli ira ba Zamaria, ba imane khöra: Si ndruhu, börö wönu Yehowa, Lowalangi ndra tuami, ba mado Yuda, wa no ibe'e ba dangami ira, wa tola mibubunu ira, ba mbakhu-bakhu dödömi andrö, sirugi ba mbanua si yaŵa. 
10 Ba iya'e, ba edöna ami mibali'ö sawuyumi mado Yuda andrö ba banua Yeruzalema, iramatua ba ira alawe. Ba hadia, si lö horö ami khö Lowalangimi Yehowa? 
11 Ba mifondrondrongo ligu, ba mifofanö nira'u andrö, ni'oloi'ömi, talifusömi, alakha mangawuli ira; noa sa tohare khömi wönu Yehowa, fönu sabölö-bölö! 
12 Ba maoso zatua mado Geferayi ösa, Asaria, ono Yohanano, ba Berekhia, ono Mesilemoto, ba Hisikia, ono Zalumi, ba Amasa, ono Hadilai, latenaŵa zangawuli andrö, si oroi manuwö, lamane khöra: 
13 Lö tola mi'ohe ba da'e nira'u andrö! Edöna minönö horöda, awö lalöda andrö, nönö-nönö lalöda andrö khö Yehowa, ba huluda. Noa sa ebua sibai horöda, ba no tohare ba Ndraono Gizeraeli wönu [Yehowa], fönu sabölö-bölö. 
14 Ba labe'e aefa nira'u andrö ba lafuli gahulua andrö, ba zi so satua, awö niha sato fefu. 
15 Ba maoso niha andrö nitötöi töi mege, latolo nira'u andrö, lafonukha fefu zi lö nukha, ahulua no mege la'oguna'ö, labe'e khöra nukha ba badagahe ba labe'e gö, ba ha wa'ato zi tebai mofanö, ba lafokalide, ba la'ohe ba Yerikho, banua khorema andrö, ba zahatö ba niwara, ba lafuli ira ba Zamaria.

 Samuza tö te'ala Gahasi 

III. 16 Ba me luo da'ö, ba ifatenge ba razo Asiria razo Ahasi, ena'ö latolo ia. 
17 Ba so na göi Ndraono Gedomo, ba te'ala mado Yuda, ba la'oloi'ö ösa nira'u. 
18 Ba lasuwö mbanua ba zalo'o ba ba danö mado Yuda tanö raya Dawa Wilisiti, atu'a ira ba Mbetiseme ba ba Nayalona ba ba Gederoti ba ba Zokho ba ba halama soya khöra, ba ba Dimena ba ba halama soya khöra, ba ba Gimeso ba ba halama soya khöra, ba la'iagö manö da'ö. 
19 Yehowa sa'ae zi höndrögö mado Yuda, börö Gahasi andrö, razo Ndraono Gizeraeli, me ifobörö wa lö ngaroro ba mado Yuda, ba me no faröi ia khö Yehowa. 
20 Ba so moroi sa Digilata-Filineze, razo Asiria, ba wanuwö ya'ia, isasagö, faya wanolonia ya'ia. 
21 Ihalö sa'ae gana'a ba gosali Yehowa ba ba gödo razo ba ana'a zatua mbanua Ahasi, ba ibe'e khö razo Asiria, ba si lö boto.

 Awuwu na ia. Fa'amatenia 

IV. 22 Ba he me luo isasagö ia razo Asiria ba ifuli mosala khö Yehowa razo Ahasi. 
23 Ifosumange Lowalangi Ndramaseko, si no mangalani ya'ia, imane: Lowalangi razo Ndrawa Garamo zanolo ya'ira mege; da'o ufosumange, ena'ö latolo ndra'o göi. Ba tobali famakikonia ba famakiko Ndraono Gizeraeli fefu. 
24 Ba i'ozaragö gama-gama ba gosali Lowalangi Ahasi ba ifufu; ikusi mbawandruhö gosali Yehowa, ba idozigö fatalinga Yeruzalema wama'anö naha wame'e sumange khönia. 
25 Ba banua mado Yuda fefu, ba idozigö wamazökhi hili-hili, ba wanunu kumöyö ba Lowalangi bö'ö, ba tobali i'andrö wönu Yehowa, Lowalangi ndra tuania. 
26 Ba bö'önia hikayania, ba hadia nilaunia fefu, he famobörö mege, ba he safuria andrö, ba no mutanö ba zura razo Ndraono Gizeraeli. 
27 Ba mate Gahasi, itörö lala ndra amania, ba ba Yeruzalema lako'o ia, bakha ba mbanua; lö'ö sa labe'e ba lewatö razo Ndraono Gizeraeli. Ba fangalinia razo, ba ononia Hisikia.

Faza 29

Iŵa'ö ba gere Hisikia lafuli lahaogö gosali 

I. 1 Dua wulu a lima fakhe Hisikia, me tobali razo ia, ba 29 fakhe razo ia ba Yeruzalema. Ba töi ninania, ba Abiya, ono Zakharia. 
2 Ba somasi Yehowa ilau, i'o'ö sibai nilau duania Dawido mege. 
3 Ba mbawa si föföna ba ndröfi wa'arazonia si föföna ibokai mbawandruhö gosali Yehowa ba ifuli i'azökhi. 
4 Ba i'oroi'ö gere, awö Nono Lewi ba i'owuloi ira ba golayama tanö ba gatumbukha luo. 
5 Ba imane khöra: Mifondrondrongo, ya'ami Ono Lewi! Mi'amoni sa'ae ba mi'amoni'ö gosali Yehowa, Lowalangi ndra tuami, ba miheta zi ta'unö ba ni'amoni'ö andrö! 
6 Noa sa mosala ndra amada ba no lalau zi fatuwu khö Lowalangida Yehowa, ba no la'erogö ia. No laböhöli wangotahögö nahia Yehowa, no la'erogö. 
7 Ba no lakusi mbawandruhö ba gewe'ewe andrö, ba fandru, ba no labunu, ba lö nitunura kumöyö, ba lö nibe'era sa'ae sumange khö Lowalangi Ndraono Gizeraeli, ba ni'amoni'ö andrö. 
8 Andrö wa no göna fönu Yehowa mado Yuda ba banua Yeruzalema, fönu sabölö-bölö, awö wa no ibe'e fameta'u niha ira ba börö wehokha mbu, awö wa fasi niha bö'ö, no hörömi zangila. 
9 Ba hiza, ba no mate ba mbawa zi'öli ndra amada, ba onoda matua ba onoda alawe ba ira alaweda, ba no mu'oloi'ö, börö da'ö. 
10 Ba no uŵa'ö tödögu, fawu'u li ndra'o khö Yehowa, Lowalangi Ndraono Gizeraeli, ena'ö alö wönunia sabölö-bölö andrö khöda. 
11 Ba böi areu ami, ya'ami iraonogu! Me no ya'ami nitutuyu Yehowa, ena'ö fönania so ami, ngoni-ngoninia, ba ena'ö enoninia ami, ba wanunu kumöyö khönia.

 La'o'ö niŵa'önia 

II. 12 Ba maoso Nono Lewi andrö: Mahata, ono Gamasai, ba Yoeli, ono Gasaria, ma'uwu Gahati. Ba ma'uwu Merari, ba Kisi, ono Gabidi, ba Asaria, ono Yehaleleli. Ba ma'uwu Gereso, ba Yoa, ono Zima ba Edena, ono Yoa. 
13 Ba ma'uwu Gelisafa, ba Simeri ba Yeieli. Ba ma'uwu Gasafo, ba Sakharia ba Matania. 
14 Ba ma'uwu Hemano, ba Yehieli ba Sime'i. Ba ma'uwu Yedutuno, ba Semaya ba Usieli. 
15 Da'ö zamalukha'ö iwara, mamoni ira, ba möi ira, ba wangehao osali, la'o'ö goroisa razo, dali nifakhoi Yehowa. 
16 Ba möi bakha ba gosali gere andrö, ba wangehao; fefu zi ta'unö ba gosali Yehowa, ba labe'e baero ba golayama, ba latema Ono Lewi, ba wanibo ba nidanö ba Gendrona. 
17 Me sambua desa'a ba mbaŵa si föföna labörötaigö wamoni ba ba zi meŵalu, ba larugi gewe'ewe andrö khö Yehowa: ba lahaogö gosali Yehowa, 8 ngaluo, ba ba zi sese, ba mbaŵa si föföna andrö, ba awai khöra. 
18 Ba möi ira yomo khö razo Hisikia, ba lamane: No mahaogö gosali Yehowa, ma'asambua, awö naha wame'e sumange nitunu, awö wakake andrö khönia, fefu, he meza andrö, naha roti nifaigi-faigi, fabaya fakake khönia, fefu. 
19 Ba fakake andrö fefu, nitibo'ö razo Ahasi, si lö ba dödönia, ba götö wa'arazonia, börö wangerogönia Yehowa, ba no mafuli ba nahania ba no mafuli ma'amoni'ö; no so ba da'ö, föna naha wame'e sumange, khö Yehowa.

 Mame'e sumange razo, awö niha sato, lafosumange Lowalangi 

III. 20 Ba ihulö wongi razo Hisikia, i'owuloi zatua mbanua fefu, ba möi ira miyaŵa ba gosali Yehowa. 
21 Ba mame'e sumange ba da'ö, fitu nga'eu nono zaŵi ba fitu nga'eu mbiri-biri si matua ba fitu rozi nono mbiri-biri; ba baero ö, ba fitu nga'eu nambi si matua, sumange fameta horö, tana ba wa'arazo ba ba ni'amoni'ö ba ba mado Yuda. Ba ibe'e li [razo] ba ma'uwu Ga'aroni, ere andrö, ba naha wame'e sumange andrö khö Yehowa labe'e. 
22 Ba lataba zaŵi andrö, ba la'edogö ndro ere, ba labe'e fanefe naha wame'e sumange. Ba lataba mbiri-biri si matua andrö, ba labe'e fanefe naha wame'e sumange ndro. Ba lataba göi nono mbiri-biri; ba labe'e fanefe naha wame'e sumange ndro. 
23 Ba aefa da'ö, ba la'ohe föna razo ba föna zato nambi si matua andrö, sumange fameta horö, ba latufa tangara. 
24 Ba lataba ere ba labe'e ba naha wame'e sumange ndro, fameta horö, ba wameta sala Ndraono Gizeraeli fefu; me no iŵa'ö razo: ba Ndraono Gizeraeli fefu zumange nitunu andrö, awö zumange fameta horö. 
25 Ba föna gosali Yehowa ifataro Nono Lewi, si so faritia ba biola nitika, sebua ba side-ide, dali nifakhoi Dawido föna ba Gado andrö, sangi'ila khö razo, ba Natano sama'ele'ö. Me no nifakhoi Yehowa da'ö, ba sama'ema zama'ele'ö andrö khönia. 
26 Ba so ba da'ö Nono Lewi andrö, si so nilau-lau andrö, khö Dawido, ba torofe ba gere. 
27 Ba iŵa'ö Hisikia la'ohe ba naha wame'e sumange zumange nitunu andrö; ba ha si'aikö lafobörö wame'e sumange nitunu andrö, ba labörötaigö göi zinunö andrö khö Yehowa ba lalau dorofe, dali nilau-lau andrö khö Dawido, razo Ndraono Gizeraeli. 
28 Ba lafalögu tou ira sato fefu; ba manunö zanunö andrö ba telau dorofe — oi irege awai wame'e sumange nitunu andrö. 
29 Ba me no awai wame'e, ba labalöduhini tou danö razo ba awönia andrö fefu, ba lafalögu tou ira. 
30 Ba laŵa'ö ba Nono Lewi razo Hisikia ba satua andrö, lasuno Yehowa fanunö ndra Dawido Asafo sangi'ila andrö. Ba lalau wanunö andrö, somuso tödö ira, ba lafaöndrö ira ba lafalögu tou ira. 
31 Ba humede Hisikia, imane: No [mifuli] mi'amoni'ö ami khö Yehowa; ba mi'ae mi'ohe ba gosali Yehowa zumange nitaba ba sumange fanuno! Ba la'ohe zumange nitaba ba sumange fanuno sato, ba dozi si terou tödö, ba labe'e zumange nitunu. 
32 Ba sumange fefu nibe'e zato, ba 70 nga'eu zaŵi ba 100 nga'eu mbiri-biri si matua ba 200 rozi nono mbiri-biri; oi sumange nitunu, sumange Yehowa. 
33 Ba ni'amoni'öra, ba 600 nga'eu zaŵi ba 3000 nga'eu mbiri-biri. 
34 Ba ambö ere; tebai ahori labo'ai guli zumange; ba latolo ira iwara, Ono Lewi andrö, irege awai halöŵöra ba irege la'amoni'ö ira ere; me no moroi ba dödö ba Nono Lewi andrö wamoni; ambö ba gere. 
35 Ba oya sibai göi zumange nitunu, awö dawö zumamange fangorifi, awö zumange nibadu, nifao ba zumange nitunu andrö. Ba tobali no mufuli mu'ohe ba lala wame'e sumange andrö ba gosali Yehowa. 
36 Ba somuso tödö Hisikia, awö niha sato fefu, börö ni'asogö Lowalangi khöra; noa sa i'ogomuzaö manö da'ö fefu.

Faza 30

Ifatenge zinenge Hisikia ba mado Yuda ba ba Ndraono Gizeraeli, sogaoni ya'ira, ba wolau fasa 

I. 1 Ba ifatenge Hisikia ba Ndraono Gizeraeli fefu, ba ba mado Yuda ba ifa'ohe'ö göi zura ba mado Geferayi ba ba mado Manase, ena'ö möi ira ba gosali Yehowa, ba Yeruzalema, ba wolau fasa khö Yehowa, Lowalangi Ndraono Gizeraeli. 
2 Ba lahonogöi sa'ae salaŵa ba satua mbanua andrö khönia, ba banua Yeruzalema fefu, ba mbaŵa si dua lalau wasa. 
3 No tebai mege lalau-lau ba ginötönia, me no ambö ere si amoni'ö ya'ira, ba me lö'ö na sowulo niha sato ba Yeruzalema. 
4 Ba somasi razo ba somasi zato fefu wamagölö andrö. 
5 Ba lahonogöi na, ba Ndraono Gizeraeli fefu, i'otarai Mbereseba, numalö ba Dano, ba lafarongogö, ena'ö möi ira, ba wolau fasa andrö khö Yehowa, Lowalangi Ndraono Gizeraeli, ba Yeruzalema. Noa sa'ae ara lö nilaura ya'ia, lö mu'o'ö nifakhoi. 
6 Ba latöröi mbanua Ndraono Gizeraeli ba banua mado Yuda fefu si fagohi andrö, la'ohe zura andrö nibe'e razo ba satua mbanua andrö khönia, ba la'ombakha'ö ni'oroi'ö razo, no imane: Ya'ami Iraono Gizeraeli, mifuli ami khö Yehowa, Lowalangi [ndra tuami] Aberahamo Iza'aki, Izeraeli, ena'ö ifuli i'otahögö zoloi andrö, si no aefa ba danga razo Asiria, si tosai na, ya'ami. 
7 Böi mifaomagö ami khö ndra amami ba ba niwami andrö, si no faröi khö Yehowa, Lowalangi ndra tuara, ba no tobali ibe'e nifakiko ira, sanehe ami. 
8 Ba böi sabe'e tandro ami, si mane ira amami; mira'u danga Yehowa ba mi'ae ba ni'amoni'ö andrö khönia, ni'amoni'önia, si lö tebulö, ba mi'o'ö niŵa'ö Lowalangimi Yehowa, ena'ö döhö wönunia khömi, fönu sabölö-bölö andrö. 
9 Na mifalalini gera-erami, wamuli ya'ami khö Yehowa, ba falukha wa'ahakhö dödö dalifusömi ba iraonomi, fa'ahakhö dödö zangoloi'ö ya'ira mege, fa tola mangawuli ira ba danö andre. Me no sebua tödö ba sahakhö tödö Lowalangimi Yehowa, ba lö i'erogö ami, na mifuli ami khönia. 
10 Ba latöröi mbanua si fagohi andrö, ba danö mado Geferayi ba ba danö mado Manase, ba irugi danö mado Zebuloni, ba la'igi'igi'ö ira ba la'o'aya. 
11 Ba so ösa — lö atoto — mado Gaseri ba mado Manase ba mado Zebuloni, sangide-ide'ö ya'ira, ba möi ba Yeruzalema. 
12 Ba ifahisi göi mado Yuda tanga Lowalangi, i'osara'ö dödöra, ba wolo'ö oroisa andrö, nibe'e razo ba satua andrö khönia, dali ni'oroi'ö Yehowa. 
13 Ba owulo niha ba Yeruzalema ato sibai, ba wolau owasa roti si lö mu'aisöni, ba mbaŵa si dua, owuloa sato sibai niha.

 Lalau wasa, ba somuso tödö ira 

II. 14 Ba latema laheta naha wame'e sumange [ba nadu], ba Yeruzalema; ba he naha wanunu kumöyö andrö fefu, ba laheta, ba latibo'ö ba mbombo, ba Gendrona. 
15 Ba aefa da'ö, ba lataba wasa, ba zi meweleöfa, ba mbaŵa si dua. Ba saila gere ba Ono Lewi, ba la'omoni'ö ira, ba la'ohe ba gosali Yehowa zumange nitunu. 
16 Ba la'iagö nahiara, dali nifakhoi khöra ba goroisa Moze, enoni Lowalangi andrö; ere zogule'ö do andrö, nifa'ema Nono Lewi khöra. 
17 Ato sa ba gowuloa andrö, si lö mu'amoni'ö, ba Ono Lewi sa'ae zanaba ono mbiri-biri fasa andrö, salahi zi ra'iö fefu, ba we'amoni'ö ya'ira khö Yehowa. 
18 Niha sato andrö sa, mado Geferayi ba mado Manase ba mado Isasari ba mado Zebuloni — ato ira — ba lö nihaogöra ya'ira, la'a wasa, ba tenga solo'ö nifakhoi. Ba no mangandrö Hisikia, salahira, no imane: Yehowa si no ebua tödö, 
19 ba yamubologö dödönia khöra fefu, si no mame'e ba dödöra wangalui Lowalangi, Yehowa, Lowalangi ndra tuara, lö lai wa lö mutörö wangehao andrö, soguna ba ni'amoni'ö andrö. 
20 Ba ifondrondrongo li Hisikia Yehowa ba i'orifi niha sato. 
21 Ba lalau gowasa roti si lö mu'aisöni Iraono Gizeraeli andrö, si so ba Yeruzalema, fitu ngaluo, omuso sibai dödöra, ba ero ma'ökhö lasuno Yehowa Ono Lewi ba ere, a'oi dölara. 
22 Ba ihaogö wehedenia Hisikia ba Nono Lewi fefu, saboto ba dödö Yehowa. Ba la'aga'aga zumange andrö, fitu bongi wa'ara, ladabadaba zumange fangorifi ba lasuno Yehowa, Lowalangi ndra tuara. 
23 Ba mamagölö zato fefu, fitu bongi tö na lö la'etu'ö gowasa, ba fitu ngaluo tö lalau zowua-wua dödöra. 
24 No 1000 nono zaŵi ba 7000 mbiri-biri nibe'e Hisikia, razo mado Yuda, saoha gölönia ba zato; ba satua mbanua göi, ba 1000 göi labe'e ono zaŵi ba 10.000 mbiri-biri, saoha gölöra. Ba ato zi amoni'ö ya'ira ere. 
25 Ba somuso tödö zato, mado Yuda, awö gere, awö Nono Lewi, awö zato andrö fefu, Iraono Gizeraeli si no mangondra, awö niha bö'ö andrö, si oroi danö Ndraono Gizeraeli, ba he si fatewu ba mado Yuda. 
26 Ba no fa'omuso dödö sebua ba Yeruzalema; me no lö ni'ilara sa'ae si mane da'ö, ba Yeruzalema, i'otarai luo Zelomo, ono Dawido, razo Ndraono Gizeraeli. 
27 Ba maoso gere andrö, ono Lewi, ba lafahowu'ö zato, ba terongo lira, ba fangandröra, ba irugi nahia Yehowa andrö, ni'amoni'ö, ba zorugo.

Faza 31

Fangohori adu. Famataro ere ba Ono Lewi ba fanguma'ö balazora 

I. 1 Ba me no awai da'ö fefu, ba lasaŵa mbanua mado Yuda Iraono Gizeraeli fefu, si so mege, ba larasa harefa andrö ba la'obö Gasera ba ladudugö hili-hili andrö, fabaya naha wame'e sumange ba mado Yuda fefu ba ba mado Mbeniyami ba ba mado Geferayi ba ba mado Manase, irege ahori fefu labe'e. Ba awena lafuli ira khöra Iraono Gizeraeli fefu, ba mbanuara. 
2 Ba ifataro ngenoli gere andrö Hisikia, ba Ono Lewi, dali ngenolira andrö, balazi hadia halöŵö zamösana, halöŵö gere ba halöŵö Nono Lewi, ba wame'e sumange nitunu ba sumange fangorifi, ena'ö enoni ira ba golayama nahia Yehowa, ba ena'ö lalau wangandrö zaoha gölö ba fanuno. 
3 Ba buala razo, ana'ania, ba böli zumange nitunu andrö, sumange nitunu na mahemolu mbanua, ba na tanö owi ba ba luo sabato ba ba wasulöna ba ba gowasa andrö, dali nifakhoi ba goroisa Yehowa andrö. 
4 Ba ibe'e li razo ba zato, banua Yeruzalema, ba wame'e ba gere ba ba Nono Lewi tana khöra, fa böi laböhöli goroisa Yehowa. 
5 Ba me no larongo niŵa'önia andrö Iraono Gizeraeli, ba labe'e zi a'a mbua nowi ba agu ba fanikha ba ŵe ŵani, si a'a mbua nowi fefu, oya sibai, sambua ni'ofulu hadia ia fefu la'ohe, ba no fahöna. 
6 Ba Iraono Gizeraeli, awö mado Yuda, ba mbanua mado Yuda misa, ba sambua ni'ofulu göi la'ohe saŵi ba biri-biri, ba sambua ni'ofulu göi mbuala andrö ni'amoni'ö khö Lowalangira Yehowa; oi laföfö'ö wame'e tou. 
7 Ba mbaŵa si tölu labörötaigö wangöhöna andrö, ba ba mbaŵa si fitu mo'ahonoa khöra.

 Fame'e lala ba nibe'e saoha gölö 

II. 8 Ba so Hisikia, awö zatua mbanua, lafaigi nihöna andrö, ba lasuno Yehowa ba banuania Iraono Gizeraeli. 
9 Ba me isofu ba gere ba ba Nono Lewi lala nihöna andrö Hisikia, 
10 ba imane khönia Asaria, ere sebua, ma'uwu Zadoki: I'otarai me labörötaigö molohe ba gosali Yehowa saoha gölö andrö, ba manga-manga ndra'aga, abusoga ba ebua na zi tosai; noa sa ifahowu'ö mbanuania Yehowa, ba tobali tosai na khöma zi fahöna andre. 
11 Ba iŵa'ö Hisikia, lafo'oto'oto mbate'e ba gosali Yehowa; ba me no awai da'ö, 
12 ba lahaogö wolohe ba da'ö mbuala andrö nibe'e saoha gölö ba si sambua ni'ofulu andrö, awö mbuala ni'amoni'ö. Ba samaigi-maigi, ba Ono Lewi andrö, Khanania, ba tambalinania nakhinia Sime'i. Ba nibe'e tohu-tohu danga ndra Khanania akhinia Sime'i, 
13 ba Yehieli ba Azasia ba Mahata ba Azaheli ba Yerimoto ba Yosabada ba Elieli ba Yesimakhia ba Mahata ba Benaya, dali nifakhoi razo Hisikia awö Gasaria, satua ba gosali Yehowa. 
14 Ba samaigi-maigi buala andrö, nibe'e saoha gölö khö Lowalangi, ba Ono Lewi andrö, Kore, ono Yimina, sanaro ba mbawandruhö, ena'ö tebe'e mbuala andrö, saoha gölö, tana khö Yehowa, awö game'ela andrö, ni'amoni'ö sibai. 
15 Ba barö mbawania ndra Edena Miniyami ba Yesua ba Semaya ba Amaria ba Sekhania, ena'ö la'atulö'ö wame'e ba niwara ba mbanua gere andrö, ni'angenoligö, he ba zatua, ba he ba ndraono, lö lai ndramatua andrö, 
16 si no mutanö ba zura nga'ötö, i'otarai zi medölu fakhe fa'ebua ba si a'a moroi andrö, dozi si möi-möi ba gosali Yehowa, na inötö zamösana, ba wangai halöŵöra, sangesangenoli, dali nifakhoi khöra. 
17 Ba ba wananö ba zura nga'ötö andrö ere andrö, ba sawu-sawu latanö, ba ba Nono Lewi, ba i'otarai zi 20 fakhe, ba si a'a moroi andrö, dali halö-halöŵöra, ba ngenolira. 
18 Ba fabaya onora sawuyu ba fo'omora ba onora matua ba onora alawe — khöra fefu — latanö; noa sa a'oi dödöra we'amoni'ö ya'ira, ba ni'amoni'ö andrö. 
19 Ba so ba nga'ötö Ga'aroni, ere andrö, ba nowi ba mbenua andrö, si faböbö ba mbanuara andrö, niha — no mutötöi döira — same'e ba ndramatua, ere, fefu, ba ba Nono Lewi fefu, si no mutanö ba zura, tana khöra. 
20 Si manö wolau Hisikia ba mado Yuda fefu; si sökhi ba satulö ba si duhu wamaigi Lowalanginia Yehowa ilau. 
21 Fefu hadia ia nilaunia ba halöŵö andrö, ba gosali Yehowa ba ba goroisa andrö ba ba gamakhoita, ba wangalui Lowalanginia, ba no soroi ba dödö, ba mofozu göi.

Faza 32

Isuwö ira Saneribi andrö 

I. 1 Ba me aefa da'ö, fa'atarö dödö Hisikia [ba zi sökhi], ba so moroi sa Zaneribi, razo Asiria. Isaŵa danö mado Yuda ba isuwö mbanua saro, ena'ö na atu'a ia dödönia. 
2 Ba me i'ila Hisikia, so moroi sa Zaneribi, ba wanuwö Yeruzalema, 
3 ba mamagölö ia ba zatua mbanua andrö khönia, ena'ö na labunu hele baero mbanua; ba latolo ia [ba da'ö]. 
4 Ba ato zowulo niha, ba wamunu hele, awö mbombo andrö, sanörö tanö andrö, lamane: Hana wa tabe'e lö ambö idanö khö ndra razo Asiria, na so ira? 
5 Ba i'abe'e'ö dödönia [Hisikia], ba i'a'azökhi zaukha göli kara, fefu; möi ia ba malige andrö ba ba göli tanö baero, ba i'aro'ö Milo andrö ba mbanua Dawido, ba oya ifafazökhi'ö ono wana ba baluse. 
6 Ba ifataro gumandra, solohe sato; ba ifalukha'ö khönia da'ö, ba newali, fönaföna mbawa göli, ba ihaogö wehedenia khöra, imane: 
7 Mi'abe'e'ö dödömi, böi mangiwa! Böi mi'abusi tödö ba böi mibe'e nikeani razo Asiria ami; ba he ba zato sibai andrö ni'ohenia, ba böi tokea ami! Me no ebua nawöda, moroi ba nawönia. 
8 Awönia, ba fa'abölö niha, ba awöda, ba Lowalangida Yehowa, ba wanolo ya'ita, ba ena'ö ya'ia zi fasuwö salahida!

 Fayaŵasa zinenge Zaneribi 

II. 9 Ba ifatenge genoninia Saneribi, razo Asiria (ba ya'ia, ba sanuwö Lakhisi, awö zato andrö khönia), ifatenge ba Yeruzalema, khö Hisikia razo mado Yuda, ba ba mado Yuda fefu, ba Yeruzalema, imane khöra: 
10 Da'ö niŵa'ö Zaneribi, razo Asiria: Hadia dötönafömi, wa mi'iagö manö Yeruzalema, na lasasagö ami? 
11 Si ndruhu, Hisikia andrö zamowöhö ya'ami, ena'ö ibe'e mate olofo ba mate owökhi dödö ami, wanguma'ö: I'efa'ö dania ita ba danga razo Asiria Lowalangida Yehowa! 
12 Hadia, tenga Hisikia da'ö göi zanudugö mege hili-hili andrö khönia, fabaya naha wame'e sumange, ba sanguma'ö ba mado Yuda ba ba mbanua Yeruzalema: Ha sambua naha wame'e sumange, sangalulu ami, ba ha ba da'ö mitunu zumange? 
13 Hadia, lö nirongomi he mawisa ba niha baero fefu misa, ira amagu ndra'aga? He wisa Lowalangi niha baero andrö, ba danöra misa, hadia no la'ila la'efa'ö ba dangagu danöra andrö? 
14 Ha niha ba Lowalangi niha andrö fefu, nihori ndra amagu, zangila mege i'efa'ö ena'ö ba dangagu mbanuania, wa iefa'ö ena'ö ami göi ba dangagu Lowalangimi andrö? 
15 Ba böi sa'ae mibe'e nifowöhö Hisikia ami, böi yamufaelungu ami ba zi manö! Böi mifati linia! Lö'ö sa Lowalangi ba niha fefu ba ba zalaŵa, heza, sangila mangefa'ö ba dangagu banuania, ba he ba danga ndra amagu mege; ba lö'ö göi i'efa'ö ami ba dangagu Lowalangimi andrö. 
16 Ba latohugö na wanandraŵai si Lowalangi, Yehowa, ba enoninia Hisikia sinenge Zaneribi andrö. 
17 Ba sura göi ifa'ohe'ö, ba wanandraŵaisi Yehowa, Lowalangi Ndraono Gizeraeli, ba ba wamöbögö khönia hadia ia, imane: Si mane Lowalangi niha baero andrö, si tebai mangefa'ö ba dangagu banuara, si manö göi Lowalangi Hisikia andrö, wa tebai i'efa'ö ba dangagu mbanuania. 
18 Ba mu'ao ira [sinenge no mege] ba mbanua Yeruzalema andrö, si so ba dete göli kara, la'ebua'ö lira, li Ndraono Gizeraeli, ba wameta'u ya'ira, ena'ö tokea ira, ba ena'ö möi ba dangara [ba danga zanuwö] mbanua. 
19 Itörö lira Lowalangi Yeruzalema andrö, lafaomagö ba Lowalangi niha baero andrö, nifazökhi danga niha.

 Fanolo Lowalangi 

III. 20 Ba me mangandrö razo Hisikia, awö Yesaya sama'ele'ö, ono Gamosi, börö da'ö no mege, me la'angaröfi li Yehowa, 
21 ba ifatenge mala'ika Yehowa, sangohori sanuwö fefu, awö zolohe ya'ira, awö gumandra, ba nahia razo Asiria; ba tobali ifuli ia ba danönia, no tehawu ia fa'aila. Ba me möi ia ba gosali Lowalanginia, ba so ndraononia, ba labunu ia si'öli 
22 Si manö wangefa'ö Yehowa Hisikia ba banua Yeruzalema ba danga Zaneribi, razo Asiria, ba ba danga danö bö'ö fefu, ba lö'ö sa'ae hadia ia khöra, fasui manö, ibe'e. 
23 Ba ato zolohe ba Yeruzalema buala khö Yehowa, ba khö Hisikia, razo ba Yeruzalema, ba gama-gama sebua böli labe'e. Ba razo sebua ia, me aefa da'ö, wamaigi niha baero fefu.

 Fökhö Hisikia ba fa'amatenia 

IV. 24 Ba me luo da'ö, ba mofökhö Hisikia, fökhö fanunu. Ba mangandrö ia khö Yehowa. Ba humede khönia Yehowa ba ibe'e khönia dandra, sahöli-höli dödö. 
25 Ba lö isulöni Hisikia nilau khönia, fa'ahakhö dödö andrö, fayaŵa ia; andrö wa tohare khönia wönu, fönu sabölö-bölö, khönia ba ba mado Yuda, ba ba mbanua Yeruzalema. 
26 Ba mangalulu Hisikia, me no fayaŵa dödönia; andrö wa lö itörö ira na fönu Yehowa, fönu sabölö-bölö andrö, ba götö Hisikia. 
27 Ba no ebua sibai gana'a Hisikia, ba no sabölö sibai ia. No ilau khönia mbate'e girö-girö, firö ba ana'a ba mani-mani ba rembaremba ba baluse ba hadia ngawalö gama-gama na, sebua böli, 
28 ba omo ba nihöna hadia ia ilau, nahia mbua nowi ba agu ba fanikha; ba he kandra ngawalö gurifö, ba ilau göi, ba kandra mbiri-biri, ba mbenua. 
29 Ba banua itaru'ö ba no oya sibai khönia gurifö, biri-biri ba saŵi; noa sa i'ebua'ö gana'ania Lowalangi. 
30 Da'ö Hisikia andrö somba'a ungo nidanö Gihona si yaŵa, samatörö mitou ba ba mbanua Dawido, tanö ba gaekhula luo; ba hadia ia fefu, nilau Hisikia, ba mofozu. 
31 Ba me so zinenge andrö, nifatenge razo Mbabeli khönia, ba wanofu tandra andrö sahöli-höli dödö, ba danö mege, ba ilulu Hisikia Lowalangi, ba wanandraigö ya'ia, ena'ö oroma fefu hadia ia zi so ba dödönia bakha. 
32 Ba bö'önia hikaya Hisikia andrö, ba hadia ia nilaunia si sökhi, ba no mutanö ba zura wama'ele'ö andrö khö Yesaya sama'ele'ö, ono Gamosi, ba ba zura razo mado Yuda ba ba zura razo Ndraono Gizeraeli. 
33 Ba mate Hisikia, itörö lala ndra amania, ba ba lewatö ma'uwu Dawido lako'o ia, tanö miyaŵa; ba lafosumange ia ba wa'amatenia mado Yuda fefu ba banua Yeruzalema. Ba fangalinia razo, ba ononia Manase.

Faza 33

Same'e-me'e adu Manase. Lara'u ia Dawa Asiria ba la'oloi'ö ba khöra 

I. 1 Ha mewelendrua fakhe Manase, me tobali razo ia, ba 55 fakhe razo ia ba Yeruzalema. 
2 Ba si fatuwu khö Yehowa ilau, i'ohia'ö zogoro ita ba niha baero andrö, nitimba Yehowa mege föna Ndraono Gizeraeli. 
3 Ifuli i'a'azökhi hili-hili andrö, nidudugö namania Hisikia mege, ba ifa'anö naha wame'e sumange ba Mba'ali andrö, ba ifazökhi Gasera, ba mangalulu ia ba ngahönö ba mbanua si yaŵa ba ifosumange da'ö. 
4 Ba ifa'anö göi naha wame'e sumange [ba nadu] bakha ba gosali Yehowa, ba niŵa'ö Yehowa: Ba Yeruzalema nahia döigu, si lö mamalö-malö. 
5 Ba ba golayama gosali Yehowa, si dua görö, ba ifa'anö naha wame'e sumange ba ngahönö andrö fefu, ba mbanua si yaŵa. 
6 Ononia matua ifatörö ba galitö, ba ndraso Mbeni-Hinomo, fakelemu ia ba faeta ba hadia ia nekhe-nekhe bö'ö ba zi tobini; ba ifataro zogaoni bekhu ba sangombakha eluaha gila-ila; oya ngawalö ilau si fatuwu khö Yehowa, ba wangandrö fönunia. 
7 Ba adu nifu andrö, nifalau'önia, ba ibe'e ba gosali Lowalangi, ba niŵa'ö Lowalangi khö Dawido ba khö nononia Selomo: Osali andre, awö Yeruzalema, nituyugu, ba mado Ndraono Gizeraeli fefu, ba ubali'ö nahia döigu, götö-götö wa'ara. 
8 Ba lö'ö sa'ae uwu'ai gahe Ndraono Gizeraeli ba danö andrö, nibe'egu khö ndra tuami, balazi na so ba dödöra wolo'ö fefu hadia ia niŵa'ögu khöra, na latörö sibai goroisa andrö, awö gamakhoita, awö lala andrö, nifa'ema Moze. 
9 Ba tobali ifowöhö mado Yuda ba banua Yeruzalema Manase, ba wolau si lö sökhi, sabölö-bölö moroi ba nilau niha baero andrö, nihori Yehowa föna Ndraono Gizeraeli. 
10 Ba humede Yehowa khö Manase ba ba mbanuania, ba lö lafondrondrongo. 
11 Ba ifa'amöi khöra Yehowa zolohe sanuwö khö razo Asiria; ba lara'u Manase khaikhai, ba laböbö ba la'ohe ba ba Mbabeli.

 Ifalalini gera-erania ba ibe'e aefa horönia Lowalangi 

II. 12 Ba me no abu dödönia, ba i'alui wa'ebolo dödö Lowalanginia Yehowa, i'ide-ide'ö sibai ia föna Lowalangi ndra tuania. 
13 Ba me mangandröngandrö ia khönia, be ifondrondrongo linia. I'o'ö khönia wakaosania andrö, ba i'ohe mangawuli ia ba Yeruzalema, ifuli ifataro razo. Ba awena aboto ba dödö Manase, wa Yehowa Lowalangi. 
14 Ba aefa da'ö, ba ifalau'ö göli kara andrö, tanö baero, ba mbanua Dawido, tanö ba gaekhula luo, mitou ba Gihona, ba ndraso, irugi ba lala miyomo ba mbawa göli gi'a, ifasui Gofeli andrö, öli salaŵa sibai. Ba ifataro göi gumandra ba mbanua saro, ba mado Yuda, fefu. 
15 Ba iheta ba gosali Yehowa nadu andrö, adu niha baero, ba adu famaedo andrö, fabaya naha wame'e sumange fefu, nifa'anönia ba hili gosali Yehowa ba ba Yeruzalema, itibo'ö baero mbanua. 
16 Ba ifuli i'azökhi naha wame'e sumange khö Yehowa ba ibe'e zumange fangorifi ba sumange fangandrö saoha gölö, ba da'ö; ba ibe'e li ba mado Yuda, ena'ö Yehowa, Lowalangi Ndraono Gizeraeli lafosumange. 
17 Ba niha sato, ba si dörödörö mame'e sumange ba hili-hili andrö, he ŵa'ae khö Lowalangira Yehowa labe'e.

 Fa'amatenia 

III. 18 Ba bö'önia hikaya Manase ba fangandrönia andrö khö Lowalanginia, awö niŵa'ö zangi'ila andrö, sama'ema khönia niŵa'ö Lowalangi Ndraono Gizeraeli, ba no mutanö ba zura hikaya razo Ndraono Gizeraeli. 
19 Ba fangandrönia andrö, ba he wisa wamondrongo Yehowa linia, awö horönia andrö fefu, ba falimosania, awö naha andrö misa, ba nifazökhinia hili-hili, awö nibe'enia Asera ba adu nifu, me lö ni'ide-ide'önia ya'ia na, ba no mutanö ba zura hikaya nisura zangi'ila andrö. 
20 Ba mate Manase, itörö lala ndra amania, ba ba ngai nomonia lako'o ia. Ba fangalinia razo, ba ononia Amoni.

 Mame'e-me'e adu göi Gamoni 

IV. 21 Dua wulu a rua fakhe Gamoni, me tobali razo ia, ba ha mendrua fakhe razo ia ba Yeruzalema, 
22 Ba si fatuwu khö Yehowa ilau, si mane amania Manase mege. Ba nadu nifu andrö fefu, nifazökhi Manase mege, ba i'oya'ö zumange Amoni, enoni da'ö ia. 
23 Ba lö'ö sa i'ide-ide'ö ia föna Yehowa, si mane amania mege; ya'ia, Amoni, ba ihöna manö horö ba hulunia. 
24 Ba mamagölö genoninia, ba wamunu ya'ia, ba labunu ia ba gödonia. 
25 Ba labunu göi fefu zamagölö mege ba wamunu razo Amoni niha ba danö; ba lafataro fangalinia razo nononia Yosia niha ba danö.

Faza 34

Ihori nadu Yosia 

I. 1 Ha meŵalu fakhe na Yosia, me tobali razo ia, ba 31 fakhe razo ia ba Yeruzalema. 
2 Ba somasi Yehowa ilau, itörö lala duania Dawido, lö ihole'ö ia, he ba gambölö, ba he ba gabera. 
3 Ba me no alua mewitu fakhe razo ia, me iraono na ia, ba ibörötaigö mangalui Lowalangi duania Dawido, ba me no alua mewelezara fakhe, ba ibörötaigö mangehao tanö mado Yuda, awö Yeruzalema, wangeheta hili-hili andrö ba Asera andrö ba adu nifu ba adu nifahele. 
4 Ba zi so ya'ia ladudugö naha wame'e sumange khö Mba'ali, ba la'eŵa nadu luo andrö, ba dete yaŵa: ba Asera andrö ba adu nifu ba adu nifahele, ba irasa, ifufu ba ifazawili ba dete lewatö zamosumange me mege. 
5 Ba töla gere andrö, ba itunu ba dete naha wame'e sumange andrö khöra, wangehao tanö mado Yuda, awö Yeruzalema. 
6 Ba ba mbanua mado Manase ba ba mbanua mado Geferayi ba ba mbanua mado Zimeoni ba irugi ba mado Nafetali — ba gadudula khöra misa — 
7 ba idudugö naha wame'e sumange, irasa ba ifufu Gasera andrö ba adu nifu; ba adu luo andrö, ba i'eŵa, ba danö Ndraono Gizeraeli ma'asagörö. Ba ifuli ia ba Yeruzalema.

 Lahaogö gosali ba lasöndra zura goroisa 

II. 8 Ba me no alua mewelewitu fakhe razo ia, me ihaogö-haogö danö ba osali, ba ifatenge Zafana andrö, ono Gasalia, ba kumandra ba mbanua andrö, Ma'aseya, ba sa'asa sebua, Yoa, ono Yoahasi, ba wanga'azökhi osali Lowalanginia Yehowa. 
9 Ba möi ira khö gere sebua, Hilikia, ba labe'e ba dangania gana'a andrö, si no mube'e ame'ela ba gosali Lowalangi, ni'ozaragö Nono Lewi andrö, sanaro ba mbawandruhö, ni'ozaragö ba mado Manase ba ba mado Geferayi ba ba mado Gizeraeli bö'ö, fefu, ba he ba mado Yuda fefu ba ba mado Mbeniyami ba ba mbanua Yeruzalema. 
10 Ba labe'e ba danga högö duka, nifataro ba gosali Yehowa; ba ya'ira zame'e ba zohalöŵö ba gosali Yehowa, ba wanga'azökhi osali, ba ba wangehao. 
11 Ba zotomo ba ba duka gara labe'e, ena'ö la'öli gara nitoto ba eu famaböbö andrö ba buatö ba nomo andrö, nidudugö razo mado Yuda mege. 
12 Ba mohalö-halöŵö niha, tenga si falimo, lahalö-halö halöŵö andrö, niŵa'ö khöra: Ono Lewi andrö, Yahata ba Obadia, ma'uwu Merari ba Sakharia ba Mesula, ma'uwu Gahati, ba wamaigi-maigi. Ba Ono Lewi andrö — dozi si no to'ölö molau hadia nifoli ba wanunö — ba labe'e mandru zonoro. 
13 Ba dozi si so halöŵö hadia ia, ba nifomandru. Ba ba Nono Lewi andrö, ba no durutuli ösa, ba amaedola gumandru ösa ba sanaro ba mbawandruhö ösa. 
14 Ba me lasao'ö baero gefe andrö, si no mube'e ba gosali Yehowa, ba isöndra zura goroisa Yehowa Hilikia ere, sura khö Moze no andrö. 
15 Ba humede Hilikia, imane khö durutuli Safana: No usöndra zura goroisa, ba gosali Yehowa. Ba ibe'e ba danga Zafana zura andrö Hilikia. 
16 Ba i'ohe khö razo Safana ba i'ombakha'ö khö razo mbö'önia göi, imane: Fefu hadia ia halöŵö niŵa'öu ba genoniu, ba no lahalö. 
17 No lafaduwa gefe andrö, ba gosali Yehowa, ba no labe'e ba danga nifataro samaigi-maigi ba ba danga högö duka. 
18 Ba imane na göi khö razo Safana durutuli: No ibe'e khögu zura Hilikia ere. Ba ibaso ösa Safana, khö razo.

 Ifakaoni'ö zama'ele'ö ira alawe andrö, Huleda, Yosia, ba hadia niŵa'ö da'ö 

III. 19 Ba me irongo daroma li oroisa andrö razo, ba itika nukhania. 
20 Ba ibe'e li razo khö ndra Hilikia Ahikamo, ono Zafana, Abedono, ono Mikha, Safana, durutuli, Asaya, ngoni-ngoni razo, imane: 
21 Mi'ae misofu khö Yehowa, ba khögu andre ba ba zi tosai na Iraono Gizeraeli ba mado Yuda, ba zura andrö nisöndra; ebua sibai sa wönu Yehowa, si no tesao khöda, me no lö ba dödö ndra tuada oroisa Yehowa, ba wolo'ö sibai mena'ö si so ba zura andrö. 
22 Ba Hilikia andrö, awö nitöföi razo töi andrö, ba möi khö Huleda andrö, sama'ele'ö ira alawe, fo'omo Zalumi, samaigi-maigi nukha, ono Dokahata ono Hasera; ba Yeruzalema so nomonia, tanö si tou, ba humede ira khönia, lasofu khönia. 
23 Ba imane khöra: Da'ö niŵa'ö Yehowa, Lowalangi Ndraono Gizeraeli: Mimane ba niha andrö, samatenge ya'ami khögu: 
24 Da'ö niŵa'ö Yehowa: Si ndruhu, famakao ufatörö ba mbanua andre, ba ba nösinia, fangelifi andrö fefu, si so ba zura andrö, nibasora khö razo mado Yuda; 
25 börö me no la'erogö ndra'o, ba me no lafosumange Lowalangi bö'ö, ba wangandrö fönugu nilau dangara andrö fefu; andrö wa tesao wönugu sebua ba mbanua andre, si tebai tebato. 
26 Ba khö razo mado Yuda, samatenge ya'ami, ba wanofu khö Yehowa, ba mimane: Da'ö niŵa'ö Yehowa, Lowalangi Ndraono Gizeraeli, ba daroma li andrö, nirongou: 
27 Me no ombuyu dödöu, ba me no ö'ide-ide'ö ndra'ugö föna Lowalangi, me örongo niŵa'önia nitandrösaigö ba mbanua da'e ba ba nösinia, me no ö'ide-ide'ö ndra'ugö fönagu, ba me no ötika nukhau, ba me no mege-ege'ö fönagu, ba noa göi ufondrondrongo khöu, iŵa'ö Yehowa. 
28 Hiza, u'orudugö ndra'ugö khö ndra amau, ena'ö te'ohe ba lewatömö ndra'ugö lö hadia ia ba ena'ö lö i'ila höröu wamakao andrö fefu, nifatörögu ba mbanua andre dania! Ba laombakha'ö khö razo.

 Lafuli fawu'u li khö Yehowa 

IV. 29 Ba ifatenge razo, ifakaoni'ö zatua mado Yuda ba satua mbanua Yeruzalema, fefu. 
30 Ba möi miyaŵa ba gosali Yehowa razo, awö ndramatua mado Yuda ba banua Yeruzalema, fefu, fabaya ere ba Ono Lewi, awö niha sato fefu, he satua, ba he iraono, ba ibaso khöra niŵa'ö ba zura wawu'usa li andrö fefu, sura nisöndra ba gosali Yehowa. 
31 Ba i'agö nahania razo ba fawu'u li föna Yehowa, wa edöna la'o'ö khö Yehowa, wa edöna latöngöni goroisania ba famaduhu'önia ba amakhoitania, soroi si'aikö ba dödö ba ba gera-era fefu, ba wolo'ö taroma li ba wawu'usa li andrö, si so ba zura andrö. 
32 Ba iŵa'ö razo latehe wawu'usa li andrö banua Yeruzalema fefu, awö mado Mbeniyami, fefu. Ba banua Yeruzalema andrö, ba labe'e dali khöra wawu'usa li andrö khö Lowalangi, Lowalangi ndra tuara. 
33 Ba ihori fefu zogoro ita Yosia, ba danö Ndraono Gizeraeli fefu, ba dozi niha ba danö Ndraono Gizeraeli, ba ifarou ba wamosumange Lowalangira Yehowa. Ba fatua lö si mate ia, ba lö laböhöli wolo'ö khö Yehowa, Lowalangi ndra tuara.

Faza 35

Lalau wasa 

I. 1 Ba ilau wasa khö Yehowa Yosia, ba Yeruzalema, lataba wasa andrö ba zi meweleöfa, ba mbaŵa si föföna. 
2 Ba ifataro gere andrö, ba halöŵöra, ba ifarou dödö ba halöŵöra ba gosali Yehowa. 
3 Ba imane ba Nono Lewi andrö, samahaö Iraono Gizeraeli fefu, ba si no mu'amoni'ö khö Yehowa: Mibe'e ba gosali dawöla ni'amoni'ö, ba gosali nilau Zelomo, ono Dawido, razo Ndraono Gizeraeli. Böi sa'ae mi'osa'osa'ö. Mi'ae sa'ae enoni Lowalangimi Yehowa ba enoni mbanuania Iraono Gizeraeli. 
4 Ba mifa'anö ami, ba ngafumi, ba ngenolimi, dali nifakhoi Dawido, razo Ndraono Gizeraeli, awö goroisa nononia Selomo. 
5 Mi'agö ni'amoni'ö, dali ngenoli ngafu niwami andrö, sato, sange-sangenoli zawu-sawu Nono Lewi. 
6 Ba mitaba wasa, ba mi'amoni, ba mi'asiwai ö ndra talifusömi, dali wolaumi goroisa Yehowa andrö, nifa'ema Moze. 
7 Ba Yosia, ba ibe'e saoha gölönia ba zato nono mbiri-biri ba ono Nambi — oi sumange fasa ba zi so andrö, 30.000 fefu — ba 3000 nga'eu zaŵi, oi okhöta razo mege. 
8 Ba satua mbanua andrö khönia, ba labe'e göi, saoha gölöra, ba zato ba ba gere ba ba Nono Lewi. Hilikia andrö ba Sakharia ba Yehieli, satua ba gosali Lowalangi, ba labe'e ba gere, sumange fasa, ba 2600 [nono mbiri-biri] ba 300 nga'eu zaŵi. 
9 Ba Khanania ba Semaya ba Netane'eli, talifusönia, ba Hasabia ba Yeieli ba Yozabada, satua Nono Lewi, ba labe'e saoha gölöra ba Nono Lewi, sumange fasa, ba 5000 [nono mbiri-biri] ba 500 nga'eu zaŵi. 
10 Ba no mube'e ba lala wame'e sumange andrö, ba la'agö nahara ere ba Ono Lewi, ba ngenolira, dali niŵa'ö razo. 
11 Ba lataba wasa, ba latema ba dangara ndro ere ba latefe nitefe, ba Ono Lewi zamo'a uli [zumange]. 
12 Ba la'oniagö nibe'e sumange nitunu, ba wame'e ba danga ngafu zato, ena'ö la'o'ö nifakhoi ba zura Moze, ba lamanö göi ba zaŵi andrö. 
13 Ba latunu ba galitö wasa andrö, dali nifakhoi, ba ame'ela ni'amoni'ö andrö, ba larino ba mbalanga ba ba mbowoa ba ba mako ba lata'i-ta'i labe'e ba niha sato fefu. 
14 Ba aefa da'ö, ba la'asiwai khöra, fabaya ö gere. Irugi bongi sa, ba lö aefa gere, ma'uwu Ga'aroni, ba wame'e sumange nitunu andrö, fabaya tawö andrö, andrö wa Ono Lewi zangasiwai göra ba ö gere, ma'uwu Ga'aroni. 
15 Ba la'iagö nahara sanunö andrö, ma'uwu Gasafo, dali nifakhoi ndra Dawido, Asafo, Hemano ba Yedutuno sangi'ila andrö khö razo, ba si manö göi zanaro ba mbawandruhö fefu. Alakha lö laböhöi halöŵö, me no iwara andrö, Ono Lewi zangasiwai göra. 
16 Ba tobali no mube'e ba lala wamosumange Yehowa andrö fefu, me luo da'ö lalau wasa andrö ba labe'e zumange nitunu ba naha wame'e sumange andrö khö Yehowa, dali nifakhoi razo Yosia. 
17 Tobali lalau wasa Iraono Gizeraeli, si so andrö, me luo da'ö, fabaya owasa roti si lö mu'aisöni, fitu ngaluo wa'ara. 
18 Ba lö murai mulau wasa si manö, i'otarai luo Zamueli sama'ele'ö, samösa lö razo Ndraono Gizeraeli mege, solau fasa, si mane nilau Yosia ba ere andrö ba Ono Lewi, awö mado Yuda, awö Ndraono Gizeraeli fefu, si so andrö, ba banua Yeruzalema. 
19 Me no alua mewelewitu fakhe razo Yosia telau wasa andrö.

 Isuwö Yosia Fara'o Nekho. Fa'amate Yosia 

II. 20 Ba me aefa da'ö fefu — me no ifuli i'azökhi gosali Yosia — ba so moroi si tou Nekho, razo Miserayi, ba wanuwö ba Garikemi, ba mbewe Oifarati. Ba ifaondragö ia Yosia. 
21 Ba ifatenge zinenge khönia Nekho, imane: Hadia horögu khöu, ya'ugö razo mado Yuda? Tenga ya'ugö usuwö iada'e, udugu usuwö, ba no ifangaösö ndra'o Lowalangi. Böi laŵa Lowalangi andrö, si oawögö ya'o, fa böi ifakiko ndra'ugö! 
22 Ba lö iböhöli ia Yosia, noa sa ihonogöi sibai, ilau khönia. Andrö wa lö ifondrondrongo li Nekho andrö, niŵa'ö Lowalangi, ifaondragö, ba wolau ba ndraso andrö ba Megido. 
23 Ba lafana razo Yosia si fafana. Ba imane razo khö genoninia: Mi'ohe misa ndra'o, noa sa mesokho ndra'o, sokho sebua! 
24 Ba laheta ia ba gureta [zanuwö] enoninia, labe'e ba guretania si sambua, ba me no larugi Yeruzalema, ba mate ia, ba ba lewatö ndra amania lako'o ia. Ba la'e'esi Yosia mado Yuda ba banua Yeruzalema fefu.

 Fange'esi Yosia 

III. 25 Ba ilau ngenungenu Yeremia ba khö Yosia andrö, ba dozi sanunö, he iramatua, ba he ira alawe, ba itörö lira Yosia ba ngenungenura andrö, irugi ma'ökhö andre. Ba labali'ö huku ba Ndraono Gizeraeli da'ö, ba no mutanö ba zura, ba zura ngenungenu andrö. 
26 Ba bö'önia hikaya Yosia ba hadia nilaunia si sökhi, wolo'ö nifakhoi ba goroisa, 
27 he hikayania famobörö mege, ba he safuria andrö, ba no mutanö ba zura razo Ndraono Gizeraeli ba ba zura razo mado Yuda.

Faza 36

Razo Yoahasi, si lö arara 

I. 1 Ba lahalö Yoahasi andrö, ono Yosia, niha ba danö, ba labali'ö razo ba Yeruzalema, fangali namania. 
2 Dua wulu a tölu fakhe Yoahasi, me tobali razo ia, ba ha tölu waŵa razo ia ba Yeruzalema. 
3 Ba iheta ia razo razo Miserayi, ba tenga sa'ae razo ia ba Yeruzalema. Ba ifo'ömö ira ba danö [razo Miserayi], 22.050 balaki wirö ba 3970 1/2 balaki gana'a. 
4 Ba razo Miserayi andrö, ba ibali'ö razo ba mado Yuda ba ba Yeruzalema Geliaki, ga'a Yoahasi, ba ifalalini döinia, Yoyaki ibe'e töinia. Ba akhininia Yoahasi andrö, ba i'ohe ba danö Miserayi [Fara'o] Nekho.

 Te'oloi'ö ba Mbabeli Yoyaki 

II. 5 Dua wulu a lima fakhe Yoyaki, me tobali razo ia, ba mewelezara fakhe razo ia ba Yeruzalema. Ba si fatuwu khö Lowalanginia Yehowa ilau. 
6 Ba so moroi si tou Nebukanesa, razo Mbabeli, ba wanuwö ya'ia, ba irate ia, ba wolohe ba Mbabeli. 
7 Ba he gama-gama ba gosali Yehowa ösa, ba i'ohe ba Mbabeli Nebukanesa, ba ibe'e ba gödonia ba Mbabeli. 
8 Ba bö'önia hikaya Yoyaki ba adu andrö khönia, sogoro ita, nifafazökhi'önia, ba hadia ia na [zi lö sökhi] khönia, ba no mutanö ba zura razo Ndraono Gizeraeli ba ba zura razo mado Yuda. Ba fangalinia razo, ba ononia Yoyakhi.

 Si manö göi Yoyakhi 

III. 9 Ha meŵalu fakhe Yoyakhi, me tobali razo ia, ba ha tölu waŵa a fulu bongi razo ia ba Yeruzalema. Ba si fatuwu khö Yehowa ilau. 
10 Ba me no alua ndröfi, ba ifahalö'ö ia Nebukanesa, ifa'ohe'ö ba Mbabeli, fabaya gama-gama andrö, sebua böli, ba gosali Yehowa, ba Sedekia, ama Yoyakhi si akhi ibali'ö razo mado Yuda ba razo Yeruzalema.

 Sedekia razo. Fanudugö Yeruzalema ba fangoloi'ö ya'ira, ba Mbabeli 

IV. 11 Dua wulu a sara fakhe Zedekia, me tobali razo ia, ba mewelezara fakhe razo ia ba Yeruzalema. 
12 Ba si fatuwu khö Lowalanginia Yehowa ilau; lö i'ide-ide'ö ia khö Yeremia andrö, sama'ema khönia niŵa'ö Yehowa. 
13 Ba lö'ö göi i'o'ö khö razo Nebukanesa, si no mame'e ba hölu ya'ia khö Lowalangi; i'abe'e'ö dandronia ba tödönia, ba tobali lö ifuli ia khö Yehowa, Lowalangi Ndraono Gizeraeli. 
14 Ba he satua gere ba he niha sato, ba no ebua sibai walimosa, wangohia'ö sogoro ita andrö, ba niha baero, ba la'ohe ba gosali Yehowa zalakha, ba gosali ni'amoni'ö Yehowa, ba Yeruzalema. 
15 Ba lö adagedage Yehowa, Lowalangi ndra tuara, lö ibato wamatenge khöra sinengenia; me no ahakhö dödönia mbunuania ba he nahiania andrö. 
16 Ba la'o'aya zinenge Lowalangi andrö, lö ba dödöra linia, ba la'igi'igi'ö zama'ele'ö andrö, irege ebua sibai wönu Yehowa, irege lö fangorifi sa'ae. 
17 Ba i'ohe khöra razo Ndrawa Galedaia, ifabunu'ö si'öli nono matua khöra, bakha ba ni'amoni'ö andrö khöra; lö ihakhösi tödö, he ono matua, ba he ono alawe, ba he satua, he si no tohare huwa, — ahori manö ibe'e ba dangania. 
18 Ba he gama-gama andrö ba gosali Lowalangi, he side-ide, ba he sebua, fabaya girö-girö andrö ba gosali Yehowa ba girö-girö khö razo ba girö-girö zatua mbanua khönia — ba ahori i'ohe ba Mbabeli. 
19 Latunu gosali Yehowa, ba ladudugö göli Yeruzalema, awö gödo khöra fefu, ba latunu, tobali ahori akhozi gama-gamara sebua böli. 
20 Ba si lö ikhamö bawa zi'öli, ba i'ohe ba Mbabeli [razo Mbabeli] i'oloi'ö, ba tobali enoninia ira ba enoni ndraononia, irege labe'e barö mbawara ira Dawa Weresia, ena'ö itörö niŵa'ö Yehowa, 
21 nifa'ema Yeremia, "irege te'ali ba danö ndröfi wolombase andrö; solombase manö ia, götö wa no amaedola danö si mate ia," irege alua zi 70 fakhe.

 Itehe khöra wangawuli Kiro 

V. 22 Ba me awena razo Giro andrö, razo Weresia — lö döfi na — ena'ö itörö li Yehowa andrö, nifa'ema Yeremia — ba ibe'e ba dödö Giro andrö, razo Weresia, Yehowa wame'e oroisa ba mbanuania fefu — nifa'ohe'ö sura göi — imane: 
23 Da'e niŵa'ö Giro, razo Weresia: "Fefu gamatöröŵa ba guli danö, ba no ibe'e khögu Yehowa, Lowalangi zorugo, ba ya'ia zanguma'ö khögu wolau osali khönia ba Yeruzalema ba danö mado Yuda. Ba ha niha ami mbanuania, ba yamutolo ia Lowalanginia, ba yamöi misi yaŵa!"

ESERA

Faza 1

I. Itehe khöra wangawuli ba danöra ba folau osali Kiro, razo Weresia.
I. 1  Ba me awena razo Giro andrö, razo Weresia — lö döfi na — ena'ö itörö li Yehowa andrö, nifa'ema Yeremia — ba ibe'e ba dödö Giro, razo Weresia, Yehowa wame'e oroisa ba mbanuania fefu—nifa'ohe'ö sura göi—imane: 
 
2 Da'e niŵa'ö Giro, razo Weresia: Fefu gamatöröŵa ba guli danö, ba no ibe'e khögu Yehowa, Lowalangi zorugo, ba ya'ia zanguma'ö khögu wolau osali khönia ba Yeruzalema ba danö mado Yuda.
 
3 Ba ha niha ba khömi mbanuania, ba yamutolo ia Lowalanginia, ba yamöi misi yaŵa ba Yeruzalema ba yamulau gosali andrö khö Yehowa, Lowalangi Ndraono Gizeraeli; da'ö Lowalangi andrö, ba Yeruzalema.
 
4 Ba ha niha zi tosai na, ba mbanua heza, fefu, si fatewu ia, ba ndramutolo ia banuara, firö ba ana'a ba balazo ba urifö, lö lai nibe'e saoha gölö, balazo gosali Lowalangi andrö, ba Yeruzalema.

II. Mangawuli niha Yehuda ösa. Ibe'e khöra gama-gama ni'amoni'ö andrö Kiro.
II. 5  Ba maoso zatua ngafōē mado Yuda ba mado Mbeniyami ba ere ba Ono Lewi — dozi nibe'e Lowalangi ba dödö fe'amöi misi yaŵa, ba wolau osali Yehowa ba Yeruzalema.
 
6 Ba dozi niha si so ba ngaira, ba latolo ira gama-gama firö ba ana'a ba balazo ba urifö ba aya, lö lai fefu hadia ia nibe'e saoha gölö.
 
7 Ba razo Kiro, ba ibe'e baero gama-gama andrö ba gosali Yehowa, ni'oloi'ö Nebukanesa mege, nihalö ba Yeruzalema, nibe'enia ba gosali Lowalanginia. 
 
8 Da'ö nibe'e Giro, razo Weresia, ba danga Miteredata sangirö ana'a, ba da'ö zangofaya khö zalaŵa mado Yuda Sesibasa [Serubabeli]. 
 
9 Ba da'e wa'oya: 30 wiga ana'a ba 1.000 wiga firö ba 29 gali
 
10 ba 30 mako ana'a, ba 410 mako firö, ba 1.000 ngawua gama-gama bö'ö,
11— oruduania ba no 5400 ngawua gama-gama ana'a ba gama-gama firö. Da'ö fefu ni'ohe Zesibasa misi yaŵa, me te'ohe mangawuli ba Yeruzalema ni'oloi'ö andrö, moroi ba Mbabali.

Faza 2

I. Töi ngafu andrö; sangawuli. 

I.  1 Ba da'e mbanua ba danö [mado Yuda] sangawuli misi yaŵa ba Yeruzalema ba ba danö mado Yuda, nitaha mege, ni'oloi'ö Nebukanesa, razo Mbabeli, ba Mbabeli; — ifuli ia ba mbanuara zamösana —,
 
2 si fao khö ndra Serubabeli, Yesua, Nehemia, Seraya, Re'elia, Morodokhai, Bilisana, Misifari, Bigewai, Rehumi, Ba'ana. Ba fa'ato ndramatua Ndraono Gizeraeli, andrö, ba 
3 Ma'uwu Wareo, ba 2172, ba
 
4 Ma'uwu Zefatia, ba 372, ba

5 Ma'uwu Ara, ba 775, ba

6 Ma'uwu Wahata-Moabi, ma'uwu Yesua andrö ba ma'uwu Yoabi, ba 2812, ba

7 Ma'uwu Gelama, ba 1254, ba

8 Ma'uwu Zatu, ba 945, ba

9 Ma'uwu Zakai, ba 760, ba

10 Ma'uwu Mbani, ba 642, ba

11 Ma'uwu Mbebai, ba 623, ba

12 Ma'uwu Asigada, ba 1222, ba

13 Ma'uwu Gadonika, ba 666, ba

14 Ma'uwu Mbigewai, ba 2056, ba

15 Ma'uwu Adini, ba 454, ba

16 Ma'uwu Gateri-Hisikia ba 98, ba

17 Ma'uwu Mbesai, ba 323, ba

18 Ma'uwu Yora, ba 112, ba

19 Ma'uwu Hasumi, ba 223, ba

20 Banua Gibeona ba 95, ba

21 Banua Mbetilekhema, ba 123, ba

22 Banua Netofa, ba 56, ba

23 Banua Ganatoti, ba 128, ba

24 Banua Gasimaweti, ba 42, ba

25 Banua Giriati Yeari ba banua Gafira ba banua Mbe'eroti, ba 743, ba

26 Banua Rama ba banua Geba, ba 621, ba

27 Banua Mikhimasi, ba 122, ba

28 Banua Mbetieli ba banua Ga'i, ba 223, ba

29 Banua Nebo, ba 52, ba

30 Ma'uwu Magibi, ba 156, ba

31 Ma'uwu Gelama si samösa, ba 1254 ba

32 Ma'uwu Harimi, ba 320, ba

33 Banua Lodo ba banua Hadidi ba banua Gono, ba 725, ba

34 Banua Yerikho, ba 345, ba

35 Banua Zena'a, ba 3630, ba

36 Ere andrö: Ma'uwu Yedaya, si sawu ndra Yesua, ba 973, ba

37 Ma'uwu Gimeri, ba 1052, ba

38 Ma'uwu Wasuri, 1247, ba

39 Ma'uwu Harimi, ba 1017, ba

40 Ono Lewi andrö: mu'uwu Yesua ba ma'uwu Gadimi'eli, nga'ötö Hodawia, ba 74,
 
41 ba Sanunö andrö:
 
42 Ma'uwu Gasafo, ba 128, ba ma'uwu zanaro ba mbawandruhö: ma'uwu Zalumi ba ma'uwu Gateri ba ma'uwu Dalamono ba ma'uwu Akubi, ba ma'uwu Hatita ba ma'uwu Zobai, 139 fefu. 
 
43 Ba sangai halöŵö ba gosali, enoni andrö: ma'uwu Ziha ba ma'uwu Hasufa ba ma'uwu Daba'oti,
 
44 ba ma'uwu Gero, ba ma'uwu Zi'eha ba ma'uwu Wadona,
 
45 ba ma'uwu Lebana ba ma'uwu Hagaba ba ma'uwu Akubi
 
46 ba ma'uwu Hagabi ba ma'uwu Zalamai ba ma'uwu Hanani
 
47 ba ma'uwu Gideli ba ma'uwu Gaharo ba ma'uwu Reaya
 
48 ba ma'uwu Resino ba ma'uwu Nekoda ba ma'uwu Gasama
 
49 ba ma'uwu Usa ba ma'uwu Wasea ba ma'uwu Mbezai
 
50 ba ma'uwu Gasena ba ma'uwu Moini ba ma'uwu Nefisi
 
51 ba ma'uwu Mbakibuku ba ma'uwu Hakufa ba ma'uwu Harihuru
 
52 ba ma'uwu Mbaseluti ba ma'uwu Mehida ba ma'uwu Haresa
 
53 ba ma'uwu Mbarako ba ma'uwu Zisera ba ma'uwu Dema
 
54 ba ma'uwu Nesia ba ma'uwu Hatifa.
 
55 Ba ma'uwu zawuyu Zelomo andrö: ma'uwu Zota'i ba ma'uwu Zofereti ba ma'uwu Weruda 
 
56 ba ma'uwu Ya'ela ba ma'uwu Darikono ba ma'uwu Gideli,
 
57 ba ma'uwu Zefatia ba ma'uwu Hatili ba ma'uwu Wokhereti-Hasebaima ba ma'uwu Gami,
 
58 sangai halöŵö ba gosali ba ma'uwu zawuyu Zelomo, fefu, ba no 392.
 
59 Ba da'e zi fao misi yaŵa, banua Deli-Mela ba Teli-Haresa ba Kherubi ba Adana ba Imeri, si lö mangila manutunö ha nga'ötö ira, ha niha duara, na Iraono Gizeraeli ira, ba na tenga:
 
60 ma'uwu Delaya ba ma'uwu Dobia ba ma'uwu Nekoda, 652 fefu.
 
61 Ba ma'uwu Gera andrö, ösa: ma'uwu Habaya ba ma'uwu Hakosi ba ma'uwu Mbarasilai andrö, si no mangai ono Mbarasilai, banua Gileadi ba nibe'e töi töi matuania andrö. .
 
62 La'alu-alui zura nga'ötö khöra, ba lö lasöndra, andrö wa lö lafa'amöi ere ira.
 
63 Ba itenaŵa ira kumandru ba wemanga ni'amoni'ö sibai andrö, irege so gere solau "Urimi" ba "Tumimi" andrö. .
 
64 Ba ya'ira fefu, ba no 42,360 niha,
 
65 lö lai zawuyu, iramatua ba ira alawe, 7337 da'ö; ba baero ö na, ba 200 zanunö, iramatua ba ira alawe.
 
66 Ba kudo khöra, ba 736, ba kudo kalide, ba 245,
 
67 ba ondra, ba 435, ba kalide, ba 6720.

II. Ame'elara, balazo gosali.

II. 68  Ba so ösa högö ngafu andrö, same'e saoha gölöra, balazo gosali Lowalangi, me no larugi naha gosali ba Yeruzalema, ba wolau ya'ia zui ba nahania andrö.
 
69 Dali wa'ebua gana'ara ba wame'e balazo gosali andrö: ana'a, ba 61,000 hua balaki, ba firö, ba 18.382 balaki, ba 100 nga'örö mbaru gere. .
 
70 Ba ere ba Ono Lewi ba niha sato ösa ba sanaro ba mbawandruhö ba sangai halöŵö ba gosali, enoni andrö, ba la'iagö mbanuara; ba Iraono Gizeraeli fefu, ba ba mbanuara so.

Faza 3

I. Lö ifosumange Hamano andrö, nibali'ö razo salaŵa, Morodokhai.
I. 1 Ba me aefa da'ö, ba ibali'ö salaŵa Hamano razo Ahasiwero, Hamano ono Hamedata, ma'uwu Agagi, i'ebua'ö, ba yaŵa dadaoma zalaŵa bö'ö fefu ba ngainia ibe'e dadaomania.
 
2 Ba dozi enoni razo, si so ba gödo khö razo, ba latuhi danö ba lafalögu tou ira föna Hamano, me no oroisa razo da'ö ba khönia. Ba Morodokhai, ba lö ituhi danö ba lö ifalögu tou ia.
 
3 Ba lamane enoni razo, si so ba gödo khönia, khö Morodokhai: Hana wa ösawö goroisa razo?
 
4 Ba ero ma'ökhö lamanö khönia, ba lö ifondrondrongo, ba la'ombakha'ö khö Hamano, ba wamaigi, na lö te'ala Morodokhai; noa sa i'ombakha'ö khöra, wa niha Yehuda ia.
II. I'alui lala ba wangohori niha Yehuda Hamano.
II. 5 Ba me i'ila Hamano, lö ituhi danö fönania Morodokhai ba lö ifalögu tou ia, ba mofönu sibai ia.
 
6 Ba faya-faya iŵa'ö tödönia, na ha samösa Morodokhai ibunu; me no la'ombakha'ö khönia ha soi Morodokhai, ba i'alui lala Hamano, ba wangohori niha Yehuda, iwa Morodokhai, fefu; ba danö Ahasiwero, ma'asagörö.
 
7 Ba ba mbaŵa si föföna — baŵa Nisana —, me no alua mewelezara fakhe razo Ahasiwero, ba lalau "wuri" — dahö-dahö — föna Hamano, la'erogö ma'ökhö ba la'erogö baŵa, ba göna ba zi meweledölu ba mbaŵa si felendrua — baŵa Adara.
 
8 Ba imane Hamano khö razo Ahasiwero: So soi sambua, si no muzaewe ba niha bö'ö, ba danö fefu, barö mbawau ba si no tonia; huku khöra, ba no faehu ba huku niha bö'ö fefu, ba oroisa razo, ba lö la'o'ö, ba no tenga si nangea, itehe manö khöra da'ö razo.
 
9 Ba na atulö khö razo, ba nibe'e sura, ba wangohori ya'ira, ba ube'e ba danga ndra tua kumandru wirö, 44,120,000 ba rufia, ena'ö labe'e ba nahia girö-girö khö razo.
 
10 Ba isöbi ba durunia laeduru razo, laeduru si so tandro, ba ibe'e khö Hamano andrö, ono Hamedata, ma'uwu Agagi, udu niha Yehuda. 
 
11 Ba imane razo khö Hamano: Firö andrö, ba khöu labe'e, ba ba niha andrö, ba lau zomasi'ö.
 
12 Ba humede ira ba durutuli razo ba zi meweledölu ba mbaŵa si föföna; ba latörö sibai nihonogöi Hamano, wama'ohe'ö sura ba nifataro razo ba ba gumandru ba zi sagösagörö tanö, ba ba zalaŵa soi niha misa, dali wanura khöra ba danöra ba he li soi andrö misa. Töi razo Ahasiwero nibe'e ba zura goroisa andrö, ba lafotandro tandro ba laeduru andrö, khö razo.
 
13 Ba ladozigö tanö barö mbawa razo, wama'ohe'ö sura andrö ba zinenge si fagohi, ba wangohori niha Yehuda, ba wamakiko, ba wamunu, he iraono ba he satua, ba iraono sawuyu ba ira alawe, ha ma'öma'ökhö, ba zi meweledölu ba mbaŵa si felendrua — baŵa Adara —, ba ba worabu zi so khöra, amaedola zi lö sokhö.
 
14 Ba da'ö niŵa'ö ba zura andrö: ladozigö tanö wame'e oroisa, ena'ö dozi niha zamondrongo, ba ena'ö no te'anö ira, na irugi baŵa da'ö.
 
15 Ba la'aliogö sinenge andrö, si fagohi, la'o'ö niŵa'ö razo, me ha si'aikö tebe'e goroisa andrö, ba gödo, ba Zusa. Ba mudadao manga razo, awö Hamano; ba banua Zusa, ba si tobali tödö.

Faza 4

I. Lö latehe mado Yuda, orudu danga nudura andrö ba wolau osali.  
I. 1  Ba me larongo udu mado Yuda ba udu mado Mbeniyami lalau gosali khö Yehowa, Lowalangi Ndraono Gizara'eli sangawuli andrö moroi ba ni'oloi'ö ya'ira,
 
2 ba möi ira khö Zerubabeli ba ba högö ngafu andrö, ba lamane khöra: Damalului wolau; sangalui Lowalangimi sa ndra'aga göi, si mane ya'ami, ba khönia mabe'e-be'e zumange, i'otarai luo Gasarabado andrö, razo Asiria, solohe ya'aga ba da'e. 
 
3 Ba lamane khöra ira Serubabeli Yesua, awö högö ngafu Ndraono Gizeraeli bö'ö andrö: Tenga awöma ami, fa ta'orudugö ita ba wolau osali khö Lowalangida, ya'aga manö zolau khö Yehowa, Lowalangi Ndraono Gizeraeli, ha ya'aga, dali goroisa Giro, razo Weresia.

4  Ba adada zui danga mado Yuda labe'e niha ba danö andrö, latenaŵa ira ba wotomo andrö, lasölö niha,
 
5 samo'esuanö ya'ira, fa böi lafalua zi so ba dödöra, götö wa'ara Giro andrö, razo Weresia, ba irege razo Dario, razo Weresia.

II. Lafa'ohe'ö zura udura andrö, khö Gahasiwero, ba wanimba folau osali.
 
II. 6   Ba me razo Ahasiwero, me awena tobali razo ia, ba lafa'ohe'ö zura wangadu, la adugö mbanua mado Yuda ba banua Yeruzalema.
 
7 Ba me razo Aretazasa, ba lafa'ohe'ö zura ira Biselama, Miteredata, Tabe'eli, ba awöra, khö Aretazasa andrö, razo Weresia, Nisura ba li Ndrawa Garamo zura andrö ba ni'ali. Ba li Ndrawa Garamo:
 
8 Rehumi kumandru ba Simisai durutuli zama'ohe'ö sura khö razo Aretazasa, fangombakha banua Yeruzalema andrö, lamane:
 
9 "Rehumi no, kumandru ba Simisai, durutuli, ba awöra bö'ö andrö, banua Dina ba banua Yafarasatekha ba banua Darafela ba banua Gafarasa ba banua Garakhi ba banua Mbabilona ba banua Zusa ba banua Deha ba banua Gelama, ba soi bö'ö andrö,

10 nifawu'a Gasanafari andrö sebua ba sihöngö turia, ni'ohenia ba mbanua Zamaria ba ba danö bö'ö misa, yefo Oifarati tanö andre, ba tohu-tohunia.
 
11 Da'e nösi zura andrö, nifa'ohe'öra khö razo Aretazasa: "Enoniu andre, banua si yefo Oifarati tanö andre, ba tohu-tohunia.
 
12 Böi zi lö irongo razo, wa no larugi ndra'aga, ba Yeruzalema, niha Yehuda andrö, si no so moroi si tou khöu. Labörö-börötaigö lafuli lataru'ö mbanua si lö sökhi andrö, banua zolaŵalaŵa; la'asiwai göli ba lafuli lahaogö dayadaya.
 
13 Ba böi zi lö aboto ba dödö razo: na no mufuli mutaru'ö mbanua andrö dania ba na no awai göli, ba lö'ö sa'ae labe'e mbeo ba hua zago; ba rodi lala, ba lö'ö sa'ae la o'ö, ba tobali te'ambösi zinema razo labe'e.
 
14 Ba me no si manga-manga nasio ba gödo razo ndra'aga ba me tebai mafaigi-faigi na te'ala razo, andrö wa mafatenge, ba wangombakha da'ö khö razo,
 
15 ena'ö la'alu-alui ba zura hikaya ndra tuau andrö; ba ösöndra dania ba zura hikaya andrö ba aboto ba dödöu, wa no banua solaŵalaŵa mbanua andrö, banua samakao razo ba he niha ba danö, baero, misa, awö wa no götö-götö wa'ara lafobörö wolaŵa; ba da'ö göi mbörö, wa no mududugö mbanua andrö.
 
16 Andrö böi zi lö aboto ba dödöu: na lafuli lataru'ö mbanua andrö, ba na no awai göli dania, ba tobali börö da'ö, wa latimba manö ndra'ugö dania yefo Oifarati, tanö andre."
III. Ifa'ohe'ö mangawuli zura razo ba tetabi wotomo.
III. 17 Ba ifa'ohe'ö zura razo, fanema li ndra Rehumi kumandru, Simisai, durutuli, ba awöra bö'ö andrö, ba Zamaria ba ba danö yefo Oifarati, imane: "Ya ahowu! ba tohu-tohunia.
 
18 Sura andrö, nifa'ohe'ömi ehöma, ba no lahaogö wombaso khögu.
 
19 Ba no ube'e goroisa, ba no la'alui, ba no lasöndra, wa no samadaö li razo mbanua andrö, i'otarai götö föna sibai sa'ae, wa no tesaosao manö ba da'ö wolaŵa ba fa'erosa.
 
20 Ba no razo sabölö mege razo Yeruzalema andrö, ba no labe'e barö mbawara danö andrö fefu, yefo Oifarati, ba no la'o'ö khöra ba mbeo ba ba hua zago ba ba rodi lala.
 
21 Ba niŵa'ö sa'ae, labato halöŵöra niha andrö, fa böi lafuli lataru'ö mbanua andrö, irege ya'odo zanguma'ö.
 
22 Ba mifaigi-faigi, fa böi arörö ami, fa böi tumbu ba da'ö de'ala sebua, fa'ate'ala razo!"
 
23 Ba me no mubaso zura andrö, nifa'ohe'ö razo Aretazasa, khö Rehumi ba khö Zimisai durutuli ba ba nawöra bö'ö andrö, ba lata'i-ta'i we'amöi ba niha Yehuda, ba Yeruzalema, ba latenaŵa ira, la'anösö'ö.
 
24 Ba tebato halöŵö ba gosali Lowalangi, ba Yeruzalema, me luo da'ö, lö latohugö, irege no alua döfi razo Dario andrö, razo Weresia.

Faza 5

I. Latohugö wolau osali. Itenaŵa ena'ö Tatenai andrö.
I. 1 Ba mama'ele'ö ndra Haga'i Sakharia ono Ido, sama'ele'ö andrö, li Lowalangi Ndraono Gizeraeli, si so yaŵara, lafa'ema ba niha Yehuda ba danö mado Yuda ba ba Yeruzalema. 
 
2 Ba maoso ndra Serubabeli, ono Zelatieli, Yesua, ono Yosadaki, labörötaigö wolau osali Lowalangi ba Yeruzalema, ba awöra zama'ele'ö andrö khö Lowalangi, latolo ira.
 
3 Ba me luo da'ö, ba möi khöra Datenai, kumandru ba danö yefo Oifarati, tanö andre, ba Sitara-Bosinai ba awöra, ba lamane khöra: Ha niha zanehe khömi folau osali andre, awö wangasiwai öli kara andrö?
 
4 Ba lamane na göi: Ha niha döi niha andrö, sotomo?
 
5 Ba ihörö-hörögö wolau niha Yehuda andrö Lowalangira, ba tobali tebai latenaŵa ira, irege no irongo huhuo andrö Dario, ba irege ifa'ohe'ö khöra zura, hadia niŵa'önia.
II. Sura Datenai khö Dario.
II. 6 Da'e zura andrö, nifa'ohe'ö Datenai, kumandru ba danö yefo Oifarati tanö andre ba Sitara-Bosinai ba awönia andrö, banua Gafarasekhi, si so ba danö yefo Oifarati tanö andre, nifa'ohe'ö khö razo Dario—fangombakha khönia,
 
7 lamane ba zura andrö —: "Khö razo Dario, ya ahowu!
 
8 Böi zi lö irongo, razo, wa no möiga ba danö mado Yuda, ba gosali Lowalangi sebua andrö; la'otomosi gosali andrö, kara sebua, kara nitoto, ba lahare'ö yaŵa mbuatö: owölö-ölö sibai ira ba halöŵö andrö ba alio tedou ba dangara.
 
9 Ba no masofu ba zatuara, no mamane khöra: Ha niha zanehe khömi folau osali andre, awö wangasiwai öli kara andrö?
 
10 Ba he töira göi, ba no masofu khöra, ba wangombakha khöu, ba no mabe'e ba zura khöu döi högöra andrö.
 
11 Ba no lamane wangombakha khöma: Enoni Lowalangi andrö ndra'aga, si no Lowalangi zorugo ba Lowalangi danö, ba mafuli malau gosali andrö, si no mulau föna, ha uga götö niha fönama, me ilau razo Ndraono Gizeraeli, sebua, ba me i'asiwai. 
 
12 Ba me no la'andrö wönu Lowalangi zorugo andrö ira tuama, ba ibe'e ira ba danga Nebukanesa, razo Mbabeli, Dawa Galedaia; da'ö zanudugö osali andrö ba sangoloi'ö niha ba Mbabeli. 
 
13 Ba me awena razo Giro andrö, razo Mbabeli, me lö döfi na, ba itehe razo Kiro andrö lafuli lalau gosali Lowalangi andre. 
 
14 Ba he gama-gama andrö, ba gosali Lowalangi, ana'a ba firö, ni'oloi'ö Nebukanesa moroi ba gosali ba Yeruzalema, nibe'enia ba gosali ba Mbabeli, ibe'e baero razo Kiro, ihalö ba gosali ba Mbabeli, ba tebe'e ba danga nifataronia kumandru andrö, Sesibasa döinia.
 
15 Ba ibe'e li khönia, imane: 'Halö gama-gama andre, ba ae'e, ba be'e ba gosali ba Yeruzalema; ba lafuli lalau gosali Lowalangi ba nahania föna.'
 
16 Ba möi Zesibasa andrö, ibe'e tou doyo gosali Lowalangi, ba Yeruzalema, ba i'otarai luo da'ö, ba la'otomo-tomosi ia, ba lö sawai na.
 
17 Ba iya'e, ba na omasi razo, ba ndra mu'alu-alui ba nomo girö-girö andrö, khö razo, ba da'ö, ba Mbabeli, na si ndruhu si manö, na no itehe razo Kiro, lalau gosali Lowalangi andrö, ba Yeruzalema; ba yamufarongogö khöma dödönia ba huhuo andrö."

Faza 6

I. Itolo sibai Dario, ba wolau osali.
I. 1 Ba ibe'e li razo Dario ena'ö la'alui ba naha zura andrö, ba ni'irö'ö göi girö-girö ba Mbabeli.
 
2 Ba lasöndra zura ba gödo ba Gameta, ba danö Media, mane nösinia:
 
3 "Nitanö ba dödö: Me awena razo Giro, me lö döfi na, ba ibe'e goroisa, imane: 'Osali andrö ba Yeruzalema, — lafuli lalau gosali andrö, naha ba nibe'e-be'e sumange, Toyonia ba böi mangiwa. Fa'alaŵania, ba 60 hela, ba fa'ebolonia, ba 60 hela göi:
 
4 Tölu winaeta gara sebua, kara nitoto, ba sawinaeta geu balo, ba balazonia, ba ba gödo razo lahalö.
 
5 Ba nifuli göi gama-gama andrö ba gosali Lowalangi, ana'a ba firö, ni'oloi'ö Nebukanesa moroi ba gosali ba Yeruzalema, ni'ohenia ba Mbabeli, ena'ö ba nahania ba gosali ba Yeruzalema labe'e fefu; ba gosali Lowalangi öbe'e'.
 
6 Ba böi mihatö'ö ami khöra — ya'ugö Tatenai, kumandru ba danö yefo Oifarati, ba ya'ugö Sitara-Bosinai ba awömi andrö, banua Gafarasekhi, ba danö yefo Oifarati.
 
7 Böi mitenaŵa halöŵö ba gosali Lowalangi andrö; alakha lafuli lalau gosali Lowalangi andrö, ba nahania föna, kumandru niha Yehuda andrö ba satua niha Yehuda.
 
8 Ba no ube'e li ba nibe'e ba zatua niha Yehuda andrö, ba wolau osali Lowalangi andrö. Ahori la'ali khöra mbalazo andrö; sinema razo, beo andrö ba danö yefo Oifarati labe'e, ba böi sarörö!
 
9 Ba hadia zoguna, he ono saŵi si matua, ba he biri-biri si matua ba ono mbiri-biri, sumange nitunu khö Lowalangi zorugo, ba gandru ba asio ba agu ba fanikha, ba tenga ni'ambösi wame'e khöra, ero ma'ökhö, dali niŵa'ö gere andrö, ba Yeruzalema,
 
10 ena'ö labe'e khö Lowalangi zorugo zumange samohua, ba ena'ö la'andrö wa'anau noso razo ba fa'anau noso nga'ötönia.
 
11 Ba no ube'e li: na so zowu'ai oroisa andrö, ba ladeha zara mbuatö ba nomonia ba laforöfa ia ba mbuatö andrö, ba omonia, ba labali'ö oboula fangatabö zinanö, börö da'ö.
 
12 Ba Lowalangi andrö, samonahia töinia ba da'ö, ba yamutimba zalaŵa fefu, awö soi fefu, sangoro'ö tangara, ba wowu'ai, ba ma ba wanudugö osali Lowalangi andrö, ba Yeruzalema; Ya'odo andre, Dario, zame'e oroisa andre, ba nihaogö famalua."
 II. Mofozu wotomo, ba la'asiwai ba la'amoni'ö gosali.
II. 13  Ba la'o'ö sibai sa'ae goroisa andrö, no mege, nibe'e razo Dario, ira Tatenai, kumandru ba danö ba zi tambai Oifarati, Sitara-Bosinai, ba awöra andrö.
 
14 Ba motomo zatua niha Yehuda ba tedou domosa; fangabe'era wama'ele'ö ndra Haga'i sama'ele'ö, Sakharia ono Ido. Ba la'asiwai gosali, dali goroisa Lowalangi Ndraono Gizeraeli ba oroisa ndra Kiro, Dario, Aretazasa, razo Weresia.
 
15 Ba ba zi medölu, ba mbaŵa Adara, me no alua melima fakhe razo Dario, razo [Weresia], awai gosali andrö.
 
16 Ba lalau we'amoni'ö osali Lowalangi andrö Iraono Gizeraeli — ere ba Ono Lewi, awö niha bö'ö andrö, si no mangawuli moroi ba ni'oloi'ö ya'ira mege, omuso dödöra.
 
17 Ba labe'e sumange ba we'amoni'ö osali Lowalangi andrö: 100 nga'eu zaŵi si matua ba 200 nga'eu mbiri-biri si matua ba 400 rozi nono mbiri-biri; ba sumange fameta horö, ba Ndraono Gizeraeli fefu, ba 12 nga'eu nambi si matua, i'ohia'ö wa'oya mado Ndraono Gizeraeli.
 
18 Ba lafataro gere andrö, dali mbosira, ba Ono Lewi, dali ngenolira, ba halöŵö andrö khö Lowalangi, ba Yeruzalema, dali nifakhoi andrö ba zura Moze. 
 III. Lalau wasa.
III 19  Ba lalau wasa si no mangawuli moroi ba ni'oloi'ö ya'ira mege, ba zi meweleöfa ba mbaŵa si föföna lalau. 
 
20 Noa sa lahaogö ira ere ba Ono Lewi, dozi; oi si no muhaogö ira. Ba lataba wasa tana ba zi no mangawuli andrö moroi ba ni'oloi'ö ya'ira mege fefu, ba tana ba dalifusöra ere andrö, ba tana khöra.
 
21 Ba la'a Iraono Gizeraeli, si no mangawuli moroi ba ni'oloi'ö ya'ira mege, awö dozi si no mangondrasi ya'ira, si no mangoniagö ya'ira ba wa'ara'i-ra'iö niha baero andrö ba danö, ba wangalui Yehowa, Lowalangi Ndraono Gizeraeli.
 
22 Ba lalau gowasa roti si lö mu'aisöni andrö, fitu ngaluo, ba somuso tödö ira. Noa sa omuso sibai dödöra ibe'e Yehowa, me no idönisi khöra dödö razo Asiria, ba wanolo ya'ira ba halöŵöra andrö, ba gosali Lowalangi Ndraono Gizeraeli.

Faza 7

I. Möi ba Yeruzalema Gesera.
I. 1 Ba me aefa da'ö no mege, me razo Aretazasa, razo Weresia, ba möi misi yaŵa Gesera andrö, ono Zeraya ono Gasaria ono Hilikia
 
2 ono Zalumi ono Zadoki ono Gahitobi
 
3 ono Gamaria ono Gasaria ono Merayoto
 
4 ono Zeraya ono Usi ono Mbuki
 
5 ono Gabisua ono Wineha ono Geleazari ono Ga'aroni ere sebua andrö. —
 
6 Esera andrö zi möi misi yaŵa, moroi ba Mbabeli. Ba sangila amakhoita ia, si no mangila sibai oroisa andrö, khö Moze, nibe'e Yehowa, Lowalangi Ndraono Gizeraeli; ba itehe khönia ni'andrönia fefu razo, me itolo ia tanga Lowalanginia Yehowa.
7 Ba so zi fao khönia ba Yeruzalema Iraono Gizeraeli ösa ba ere ba Ono Lewi ba sanunö ba sanaro ba mbawandruhö ba sangai halöŵö ba gosali, enoni andrö, me no alua meönö fakhe razo Aretazasa.
 
8 Ba irugi Yeruzalema, me baŵa si lima, döfi si fitu khö razo.
 
9 Ba zi sambua desa'a ba mbaŵa si föföna iŵa'ö wangefa ba Mbabeli, ba ba zi sambua desa'a ba mbaŵa si lima larugi Yeruzalema, me no itolo ia tanga Lowalanginia, sebua tödö khönia.
10 Me no ibe'e dödönia Esera i'alu-alui goroisa Yehowa ba i'o'ö, ba ifahaö Ndraono Gizeraeli ba gamakhöita andrö ba ba huku.
 II. Ifa'ohe'ö khönia zura Aretasasa, sura wanehe.
II. 11  Ba da'e zura andrö, nibe'e razo Aretazasa khö Gesera sangila amakhoita; si no to'ölö ba niŵa'ö ba goroisa Yehowa ba ba gamakhoitania ba Ndraono Gizeraeli, imane:
 
12 "[Nibe'e] Aretazasa fondrege razo khö Gesera andrö ere ba sanura oroisa Lowalangi zorugo andrö — ba tohu-tohunia.
 
13 No ube'e goroisa: dozi Iraono Gizeraeli ba mbanuagu ba ere khöra ba Ono Lewi, sedöna möi ba Yeruzalema, ba ndra möi awöu,
14 me no nifatenge razo ndra'ugö ba nifatenge ganofulania andrö si dafitu, dali goroisa Lowalangiu andrö, si so ba dangau, ba wamaigi he wisa ba mado Yuda ba ba Yeruzalema, 
15 ba ba wolohe khöra firö andrö ba ana'a, nibe'e razo ba anofulania saoha gölöra khö Lowalangi Ndraono Gizeraeli si so nahia ba Yeruzalema,
 
16 ba he firö andrö ba ana'a, fefu, nifalau khöu ba danö Mbabeli ma'asagörö, awö nibe'e zato [Iraono Gizeraeli] ba ere, saoha gölöra, wame'e balazo gosali Lowalangira ba Yeruzalema, saoha gölö.
 
17 Andrö wa öfaigi sibai wame'e ana'a andrö, ba wowöli saŵi si matua ba biri-biri si matua ba ono mbiri-biri, awö zumange ni'a ba sumange nibadu, nifao ba da'ö, ba öbe'e ba naha wame'e sumange andrö, ba gosali Lowalangimi ba Yeruzalema.
 
18 Ba ba zi tosai firö andrö ba ana'a ba balazi dödöu ba tödö niwami andrö, heza mi'oguna'ö, dali zomasi Lowalangimi.
 
19 Ba gama-gama andrö, ba halöŵö, ba gosali Lowalangimö, nibe'e ba dangau, ba ahori ötou'ö tou föna Lowalangi andrö, ba Yeruzalema.
 
20 Ba hadia na zoguna khöu, ba gosali Lowalangiu andrö, balazo, ba hana na ba nomo girö-girö khö razo öhalö.
 
21 Ba ya'odo, razo Aretazasa, ba no ube'e li ba zangirö ana'a andrö, fefu, ba danö, ba zi tambai Oifarati tanö andrö, no umane: Fefu hadia ia ni'andrö Gesera andrö, sanura oroisa andrö, oroisa Lowalangi zorugo, ni'andrönia khömi, ba mi'o'ö sibai khönia,
22 irege 22,050 balaki wirö ba 200 ngaso'e gandru ba 20 ngaso'e nagu ba 20 ngaso'e wanikha, ba asio, ba si lö muŵa'ö ha wa'oya.
 
23 Fefu hadia ia zoguna, dali goroisa Lowalangi zorugo andrö, ba tenga ni'ambösi fame'e ba gosali Lowalangi zorugo andrö, fa böi göna fönu mbanua razo ba banua ndraononia. 
 
24 Ba ya'ami, ba böi zi lö mirongo: dozi ami, ba ba gere andrö ba ba Nono Lewi ba ba zanunö andrö ba ba zanaro ba mbawandruhö ba ba zangai halöwö ba gosali Lowalangi andrö, ba lö tola miwa'ö mbeo ba ma hua zago ba ma rodi lala.
 
25 Ba ya'ugö Esera, ba öfataro zanguhuku ba samatörö ba wa'atua-tua andrö khö Lowalangiu, si no so khöu, ena'ö lafatunö huhuo niha sato fefu, ba danö ba zi tambai Oifarati tanö andrö, — huhuo zi no aboto ba dödö oroisa Lowalangiu andrö; ba ha niha zi lö mangila ya'ia [na], ba mifahaö.
 
26 Ba dozi ha niha zi lö molo'ö oroisa Lowalangiu ba oroisa razo, ba nihaogö fanguhuku, he ba wamunu ya'ia, ba he ba wanibo'ö ya'ia, ba he ba wogau, ba he ba wokuru."
 
 III. Isuno Lowalangi Esera.
III. 27  Nisuno Yehowa, Lowalangi ndra tuada, si no mame'e ba dödö razo da'ö, ba wamolakhömi osali Lowalangi andrö, ba Yeruzalema,
 
28 ba si no mame'e falukha wa'ebua dödö razo ndra'odo, khö razo ba ba ganofulania andrö ba ba gumandru sebua andrö khö razo fefu! Ba u'abe'e'ö dödögu, me no itolodo tanga Lowalangigu Yehowa, ba u'owuloi zatua Ndraono Gizeraeli, ena'ö möi ira awögu misi yaŵa.

Faza 8

I. Töi nawö Gasera andrö, misi yaŵa ba Yeruzalema. 
I. 1  Ba da'e döi duara ba töi nga'ötö da'ö, si fao khögu misi yaŵa, me luo razo Aretazasa.
 
2 Ma'uwu Wineha, ba Gereso. Ba ma'uwu Gitamari, ba Dani'eli. Ba ma'uwu Dawido, ba Hatusi, ono Zekhania.
 
3 Ba ma'uwu Wareo, ba Sakharia, ba nitanö ba zura awönia, ba 150 ndramatua.
 
4 Ba ma'uwu Wahata-Moabi, ba Eliyeho'enai, ono Zerahia, ba 200 naŵonia, iramatua.
 
5 Ba ma'uwu Zatu, ba Sekhania, ono Yehazi'eli, ba 300 nawönia, iramatua.
6 Ba ma'uwu Gadini, ba Ebedi, ono Yonata, ba 50 nawönia, iramatua.
 
7 Ba ma'uwu Gelama, ba Yesaya, ono Gatalia, ba 70 nawönia, iramatua.
 
8 Ba ma'uwu Zefatia, ba Sebadia, ono Mikha'eli, ba 80 nawönia, iramatua.
 
9 Ba ma'uwu Yoabi, ba Obadia ono Yehi'eli, ba 218 nawönia, iramatua.
 
10 Ba ma'uwu Mbani, ba Selomiti, ono Yosifia, ba 160 nawönia, iramatua.
 
11 Ba ma'uwu Mbebai, ba Sakharia, ono Mbebai, ba 28 nawönia, iramatua.
 
12 Ba ma'uwu Asigada, ba Yohanano, ono Hakatana, ba 110 nawönia, iramatua.
 
13 Ba ma'uwu Gadonika, si akhi ba wa'atumbu, Elifeleti ba Ye'ieli ba Semaya döira, ba 60 nawöra, iramatua.
 
14 Ba ma'uwu Mbigewai, ba Uta'i ba Sabudi, ba 70 nawöra, iramatua.
II. Ifakaoni'ö göi Nono Lewi Esera, ba mamoni ira ba mangandrö.
II. 15  Ba u'owuloi ira ba mbewe nidanö andrö, si saŵa miyou Ahawa, ba ma'iagö da'ö ua, tölu ngaluo. Ba me ufaigi niha sato, awö gere, ba no samösa lö ono Lewi ba da'ö.
 
16 Ba ufatenge ndra Eli'ezeri, Ari'eli, Semaya, Elinata, Yaribi, Elinata, Natano, Sakharia, Mesula, oi satua, ba Yoyaribi ba Elinata, guru, ufatenge khö Ido,
 
17 satua ba mba nua Gasifia, ba ube'e li khöra, hadia niŵa'ö khö Ido ba ba dalifusönia ba ba zangai halöŵö ba gosali, banua Gasifia, ba wamaigi khöma sangai halöŵö ba gosali Lowalangima. 18Ba me no itologa tanga Lowalangida, si hakhösi tödö ya'aga, ba la'ohe khöma niha satua-tua, ma'uwu Maheli ono Lewi ono Gizeraeli, Serebia andrö, awö ndraononia ba awö dalifusönia,
 
18  fefu, ba Hasabia, 19 awö Yesaya ma'uwu Merari ba talifusönia ba iraonora, 20 fefu. 20 Ba sangai halöŵö ba gosali, nihonogöi Dawido ba awönia salaŵa, tohu-tohu danga Nono Lewi: 220 zangai halöŵö ba gosali, oi nitötöi töi. 
 
21 Ba ufaŵa'ögö wamoni ba gö, ba da'ö, ba mbewe Gahawa, ena'ö ma'ide-ide'ö ndra'aga föna Lowalangida, ba ba wangandrö khönia, ena'ö lö gönaga hadia ia, ba lala, ya'aga ba iraonoma ba si so khöma.
 
22 Aila sa ndra'o, u'andrö khö razo zabölö ba si fakudo, ba wanimba khöma emali, ba lala. Noa sa mamane khö razo: Lö aefa danga Lowalangima ba zangalui ya'ia fefu, ba wangorifi ya'ira; ba ba zangerogö ya'ia, fefu, ba tohare wa'abölönia ba fönunia.
 
23 Ba mamoni ndra'aga ba ma'andrö da'ö khö Lowalangida, ena'ö ifondrondrongo khöma, ba ifondrondrongo lima.
 
III. Ibe'e ba danga gere ba ba danga Nono Lewi gama-gama andrö, gama-gama ba ni'amoni'ö andrö.

III. 24 Ba 12 ututuyu satua gere: Serebia ba Hasabia ba dafulu nawöra, talifusöra,
 
25 ba utulo khöra wirö andrö ba ana'a, awö gama-gama  andrö — buala andrö ba gosali Lowalangida, nibe'e razo ba anofulania ba keomandrunia ba Iraono Gizeraeli fefu, si so ba da'ö, saoha gölöra.
 
26 Utulo ba dangara: 460 fiku wirö; ba gama-gama  firö, 70 fiku; ba ana'a 80 fiku.
 
27 Ba 20 mako ana'a, 1000 hua balaki [fowöli], ba dombua na nahia hadia ia, töla si sökhi, nifosönö gana'a, timba gana'a ba mböli.
 
28 Ba umane khöra: No ni'amoni'ö ami, khö Yehowa; ba gama-gama  andrö, ba no ni'amoni'ö, ba firö andrö ba ana'a, ba no nibe'e saoha gölö khö Yehowa, Lowalangi ndra tuami.
 
29 Ba mihaogö wangirö'ö ya'ia, irege mitulo ia ba zi so satua gere ba satua Nono Lewi, awö högö ngafu Ndraono Gizeraeli, ba Yeruzalema, ba mbate'e andrö ba gosali Yehowa.
 
30 Ba lahalö wirö andrö ere ba Ono Lewi, awö gana'a, awö gama-gama  andrö, nitulo, ba wolohe ba Yeruzalema, ba gosali Lowalangima.
 
IV. Mofanö ira, ba lö hadia ia ba lala, ba larugi Yeruzalema.
IV. 31 Ba mangefa ndra'aga ba mbewe Gahawa, ba zi mewelendrua, ba mbaŵa si föföna, ba wanaŵa Yeruzalema; ba itologa tanga Lowalangida, lö ilulu ndra'aga ba danga nemali ba ba danga zanaro-narogö ya'aga ba zinga lala.
 
32 Ba marugi Yeruzalema, ba tölu bongi ndra'aga ba da'ö.
 
33 Ba mahemolu ö, ba latulo wirö andrö, awö gana'a, awö gama-gama  andrö, ba gosali Lowalangida, labe'e ba danga Merimoto ere, ono Guria — ba awönia Geleazari, ono Wineha, ba awöra na Nono Lewi andrö, Yosabada, ono Yesua ba Noadia, ono Mbinui —
 
34 ahori la'erai ba latulo khöra; ba fa'abua fefu, ba latanö ba zura, me luo da'ö.
 
35 Ba si no so andrö, si no mangawuli moroi ba ni'oloi'ö ya'ira mege, ba mame'e sumange nitunu khö Lowalangi Ndraono Gizeraeli: 12 nga'eu zaŵi, si matua, tana ba Ndraono Gizeraeli fefu, ba 96 nga'eu mbiri-biri si matua, ba 77 rozi nono mbiri-biri, ba 12 nga'eu nambi si matua sumange fameta horö — oi sumange nitunu khö Yehowa.
 
37 Ba labe'e ba danga nifataro zalaŵa andrö ba ba danga ndra kumandru ba zi tambai Oifarati tanö andre, nifakhoi zalaŵa, ba latolo niha [Yehuda], ba he ba wolau osali Lowalangi andrö.

Faza 9

I. Fangai Ndraono Gizeraeli ono alawe ba niha baero. Fa'abu dödö Gesera ba da'ö.

I. 1 Ba me no mu'asiwai da'ö, ba la'ondrasi ndra'o satua, ba lamane: Lö ni'oniagö Ndraono Gizeraeli sato ba ere ba Ono Lewi ya'ira ba niha baero ba danö, si no si nangea ena'ö, ba zogoro ita andrö, ba Ndrawa Gana'ana andrö ba ba Ndraono Kheti ba ba Ndraono Weresi ba ba Ndraono Yebusi ba ba Ndraono Gamoni ba ba Ndrawa Miserayi.

2 Noa sa lahalö nonora alawe ösa fo'omora ba fo'omo ndraonora, ba tobali faruka danömö niha ni'amoni'ö andrö ba danömö niha ba danö, ba no salaŵa ba satua zamobörö lalö andrö. 

3 Ba ha si'aikö urongo wangadu andrö, ba utika mbarugu, awö lembegu ba udödöni mbu högögu, awö gambigu, ba mudadaodo tou, lö hede-hede, börö lalö zangawuli andrö moroi ba ni'oloi'ö ya'ira mege.

4 Ba la'ondrasi ndra'o dozi sangata'ufi oroisa Lowalangi Ndraono Gizeraeli. Ba dumao-dao manö ndra'o lö hede-hede, irugi ginötö wame'e sumange tanö owī. 

5 Ba me inötö wame'e sumange tanö owī, ba maoso ndra'o, ubato wamakao ya'o andrö ba ufuli utika mbarugu, awö lembegu; ba utuhi danö tou ba u'oro'ö dangagu khö Lowalangigu Yehowa.

II. Fangandrönia.

II. 6  Ba umane: "He Lowalangi, saila sibai ndra'odo, tobali tebai ufaöga mbawagu khöu, ya'ugö, Lowalangigu! Noa sa ilawui ndra'aga lalöma, no ebua sibai horöma, irugi mbanua si yaŵa. 

7 I'otarai götö ndra tuama, ba no ebua horöma, ba irugi ma'ökhö andre. Ba börö lalöma andrö, wa no nilulu manö ndra'aga, ya'aga ba salaŵa ba ere khöma, wa no mube'e ba danga razo niha baero ndra'aga ba ba mbawa zi'öli ba ba wangoloi'ö ya'aga ba ba worabu niha bö'ö ba ba wa'aila, si mane ma'ökhö.

8 Ba iya'e, ba no falukhaga wa'ahakhö dödö Lowalangima Yehowa, si lö arara na, me no isaigö na khöma zauri, ösa, si lö atotó, ba me no [ifuli] ifonahia ndra'aga ba naha ni'amoni'ö andre khönia, ena'ö ifehaga höröma Lowalangima, ba ena'ö [ifuli] ibe'e khöma wa'auri ma'ifu, ba wa'asawuyuma andre.

9 Noa sa sawuyu ndra'aga, ba no lö'ö zui ni'erogö Lowalangima ya'aga, ba wa'asawuyuma andre, noa sa ibe'e falukha wa'ahakhö dödö razo Weresia ndra'aga, ba no tobali la'orifi ndra'aga, ba wolau osali Lowalangima andrö, ba ba wanga'azökhi adudulania, ba ba wolau nahiama ba danö mado Yuda ba ba Yeruzalema, nahia nikölini öli kara.

10 Ba iya'e, ya'ugö Lowalangima, hadia niŵa'öma ba da'ö?

11 Me no ma'erogö goroisamö, nifabe'e'ömö khöma ba genonimö andrö, sama'ele'ö andrö, me ömane: Tanö andrö, nirugimi dania, ba wangokhögö ya'ia, ba no tanö si ra'i-ra'iö, börö wa'ara'i-ra'iö niha ba danö andrö, sogoro ita andrö khöra, nihönara ba danö ma'asagörö, ba wa'ara'i-ra'iöra andrö. 

12 Ba böi mibe'e ba nonora matua nonomi alawe, ba böi mihalö umönömi nonora alawe, ba böi mitolo ira ba wangalui fa'ohahau dödöra ba sohare ira, götö-götö wa'ara dania, ena'ö ya'ami zabölö ba ena'ö mi'aga'aga zi sökhi ba danö, ba ena'ö lö mamalö-malö, ondröitami ba nga'ötömi mitou. 

13 Ba ba zi no göna ndra'aga, fefu, ba mbua-buama andrö si lö sökhi ba ba horöma andrö, si no ebua — ba noa na ö'osilömilagö ösa, lalöma andrö, ya'ugö, Lowalangima, ba noa na ötehe khöma, tosai zi manö —,

14 ba hadia, mafuli masawö goroisamö, ba wambambatösa ba niha andrö, si no to'ölö ba zogoro ita andrö? Ba hadia, lö öhori ena'ö ndra'aga, ba wönumö, irege lö'ö sa'ae si tosai, ba irege lö fangorifi sa'ae?

15 He Yehowa Lowalangi Ndraono Gizeraeli, no satulö ndra'ugö; ba no si tosai ndra'aga, sauri, ma'ökhö: Ya'e ndra'aga, fönau, ba horöma andrö; börö da'ö, wa tabai mataha wönumö!"

Faza 10

Laŵa'ö wangehao satua.
I. 1 Ba me imanö wangandrö Esera, me mege-ege ia, wangombakha horö andrö, me no ifalögu tou ia ba danö, ba no ato sibai zowulo khönia Iraono Gizeraeli, iramatua ba ira alawe ba iraono, oi sa sege-ege sibai niha sato [göi].
 
2 Ba humede Zekhania, ono Yehi'eli, ma'uwu Gelama, imane khö Gesera: No molalö ndra'aga khö Lowalangida, me no mahalö ndra'alawe bö'ö, ba niha ba danö; ba so zui na dötönafö ba Ndraono Gizeraeli, ba da'ö.
 
3 Ba datafabu'u khö Lowalangida, tatibo'ö ndra'alawe andrö fefu, fabaya onora, dali niŵa'ö zokhö ya'o, awö niŵa'ö zangata'ufi oroisa Lowalangida andrö; oroisa ni'o'ö.
 
4 Faoso, khöu mangawuli huhuo andrö, ba matolo'ö; abe'e'ö dödöu ba labu!
 
5 Ba maoso Gesera, ba ibe'e ba hölu zatua gere ba satua Nono Lewi ba satua Ndraono Gizeraeli fefu, ba wolo'ö da'ö; ba möi ira ba hölu.
 
6 Ba mofanö Gesera, iröi nahania andrö, föna gosali Lowalangi, möi ia ba mbate'e Yohanano andrö, ono Geliasibi. Ba da'ö mörö ia, lö manga ia ba lö ibadu nidanö; me no abu dödönia ba horö zangawuli andrö.
II. Lafabu'u niha sato fefu, la'efa'ö ndrongara andrö, niha baero.
II. 7 Ba lafakaoni'ö mado Yuda ba banua Yeruzalema, awö dozi si no mangawuli moroi ba ni'oloi'ö ya'ira mege, enaö la'owuloi ira ba Yeruzalema.
 
8 Ba si lö so, na no aefa dua wongi. Si lö molo'ö niŵa'ö zatua ba salaŵa, ba labe'e balazo gosali zi so khönia, fefu, ba ya'ia, ba ni'efa'ö banua zangawuli andrö.
 
9 Ba owulo ndramatua mado Yuda ba mado Mbeniyami fefu, ba Yeruzalema, me no aefa dua wongi; ba zi dua wulu ba mbaŵa si siŵa. Ba no dumadao niha sato fefu ba golayama, föna gosali Lowalangi, manizi-nizi ira, börö huhuo andrö ba he teu.
 
10 Ba maoso Gesera ere, ba imane khöra: No molalö ami, no mihalö ndra'alawe bö'ö, ba wonönö na horö Ndraono Gizeraeli. 
 
11 Ba mitehe iada'e [horömi], khö Yehowa Lowalangi ndra tuami, ba mi'o'ö zomasi ia, wamabali ya'ami ba niha ba danö ba ba ndra'alawe bö'ö andrö.
 
12 Ba latema linia niha sato fefu, ebua lira, lamane: Ya'itörö niŵa'öu!
 
13 Ba niha, ba no ato, ba no baŵa deu, tobali tebai baero manö so ita; ba tenga göi ha ma'öma'ökhö ba tenga ha dua ngaluo wangasiwai huhuo andre, me no oya ngawalö lalöda nifatunö.
 
14 Ba alakha lahuhuo'ö satuada, salahi zato, ba banuada fefu, si no mangai ira alawe bö'ö, ba akha lafa'aso'aso ira ba ginötö niŵa'ö khöra, awö zatua ba awö zanguhuku ba mbanuara, irege alö wönu Lowalangida khöda, ba golalöŵa andrö.
 
15 Ba ha Yonata, ono Gazaheli ba Yehasia, ono Dikiwa, zamadaö da'ö; ba si fa'awö khöra, ba Mesula ba Sabata'i, Ono Lewi.
III. Lafalua wangefa'ö.
III. 16  Ba la'o'ö da'ö si no mangawuli moroi ba ni'oloi'ö ya'ira mege. Ba itutuyu khönia niha Esera ere, högö ngafura andrö, oi nitötöi töi, ba falukha ira, ba zi sambua desa'a ba mbaŵa si fulu, ba wanguhuhuo'ö da'ö.
 
17 Ba irugi zi sambua desa'a ba mbaŵa si föföna, ba awai huhuo ba niha andrö fefu, si no mangai ira alawe bö'ö.
 
18 Ba da'e nga'ötö gere, si no mangai ira alawe bö'ö: Ma'uwu Yesua, ono Yosadaki, ba ma'uwu dalifusönia: Ma'aseya ba Eli'ezeri ba Yaribi ba Gedalia.
 
19 Da'ö zondra'u tanga ndra Esera, lafabu'u latibo'ö ndra alawera andrö ba sageu labe'e biri-biri si matua ömöra ba lalöra andrö.
 
20 Ba ma'uwu Imeri, ba Hanani ba Sebadia.
 
21 Ba ma'uwu Harimi, ba Ma'aseya ba Elia ba Semaya ba Yehi'eli ba Usia.
 
22 Ba ma'uwu Wasuri, ba Eliyo'enai ba Ma'aseya ba Sima'eli ba Netane'eli ba Yosabada ba Eleasa.
 
23 Ba Ono Lewi, ba Yosabada ba Sime'i ba Kelaya — ya'ia Kelita andrö — ba Fetaya ba Yuda ba Eli'ezeri.
 
24 Ba sanunö andrö, ba Eliasibi. Ba sanaro ba mbawandruhö, ba Salumi ba Telemi ba Uri.
 
25 Ba Iraono Gizeraeli sato: Ma'uwu Wareo, ba Ramia ba Yisia ba Malakhia ba Miyamini ba Eleazari ba Malakhia ba Benaya.
 
26 Ba ma'uwu Gelama, ba Matania ba Sakharia ba Yehi'eli ba Abidi ba Yeremoto ba Elia.
 
27 Ba ma'uwu Zatu, ba Eliyo'enai ba Eliasibi ba Matania ba Yeremoto ba Sabada ba Asisa.
 
28 Ba ma'uwu Mbebai, ba Yohanano ba Hanania ba Sabai ba Atalai.
 
29 Ba ma'uwu Mbani, ba Mesula ba Malukha ba Adaya ba Yasubi ba Seala ba Yeramoto.
 
30 Ba ma'uwu Wahata-Moabi, ba Adena ba Kelala ba Benaya ba Ma'aseya ba Matania ba Besale'eli ba Binui ba Manase.
 
31 Ba ma'uwu Harimi ba Eli'ezeri ba Yisia ba Malakhia ba Semaya ba Simeoni,
 
32 ba Beniyami ba Malukha ba Semaria.
 
33 Ba ma'uwu Hasumi, ba Matanai ba Matata ba Sabada ba Elifeleti ba Yeremai ba Manase ba Sime'i.
 
34 Ba ma'uwu Mbani, ba Ma'adai ba Ameramo ba Ueli,
 
35 ba Benaya ba Bedia ba Keluhi
 
36 ba Wania ba Meremoto ba Eliasibi
 
37 ba Matania ba Matanai ba Ya'asai
 
38 ba Bani ba Binui ba Sime'i
 
39 ba Selenia ba Natano ba Adaya
 
40 ba Makhanadabai ba Sasai ba Sarai
 
41 ba Asare'eli ba Selemia ba Semaria
 
42 ba Salumi ba Amaria ba Yosefo.
 
43 Ba ma'uwu Nebo, ba Yeïeli ba Matitia ba Sabada ba Sebina ba Yada'i ba Yo'eli ba Benaya.
 
44 Oi si no mangai ira alawe bö'ö da'ö, ba so zi no mo'ono ösa, ira alawe andrö.

NEHEMIA

Faza 1

I. Irongo wa'abu dödö mbanua Yeruzalema Nehemia 

1 Hikaya khö Nehemia andrö, ono Hakalia. Me baŵa Kisilewi, döfi si dua wulu, me sodo ba gödo ba Zusa,
2 ba möi khögu nakhigu Hanani, awö mado Yuda ösa. Ba me usofu khöra, he wisa ba niha Yehuda sauri andrö, si tosai ni'oloi'ö no, ba he wisa ba Yeruzalema,
3 ba lamane khögu: Si tosai andrö, si lö ahori ni'oloi'ö no, ba danö andrö, ba no numana sibai ba no si tehawu fa'aila, me no mududugö göli Yeruzalema öli kara, ba me no mutunu mbawa göli.

 II. Fangandrönia khö Lowalangi 

4 Ba me urongo duria andrö, ba mudadaodo tou, mege-egedo ba mangarö-ngarödo, mato dua wongi wa'ara; ba mamoni ba gö ndra'o ba mangandröngandrö ndra'o khö razo zorugo, umane:
5 "He Yehowa, Lowalangi ba zorugo, Lowalangi sebua ba sata'u ita, si lö mowu'ai fawu'usa li fa'ahakhö dödö andrö ba zangomasi'ö ya'ugö ba ba zolo'ö oroisamö.
6 Be'e mbörö dalingamö ba bokai höröu, ena'ö örongo wangandrö genoniu andre, si lö ubato khöu iada'e, bongi ma'ökhö, salahi Ndraono Gizeraeli, enoniu andrö, wangombakha khöu horö Ndraono Gizeraeli, horöma khöu; he ya'odo andre, ba ya'aga si samba omo, ba oi si no molalö khöu.
7 No tenga side-ide horöma khöu, ba lö ni'o'öma oroisamö, awö nifakhoimö, awö hukumö andrö, niŵa'öu khö genoniu Moze.
8 Törö tödöu daroma limö andrö, niŵa'öu, khö genoniu Moze, me ömane: Na molalö ami, ba ufazaewe ami ba niha baero!
9 Ba na mifalalini gera-erami, na mifuli ami khögu, ba na mibe'e ba dödömi goroisagu ba na mi'o'ö, ba he ba wondrege, ba gahe mbanua so nifazawili andrö khömi, ba u'ozaragö zui ira ba u'ohe mangawuli ba danö andrö, nituyugu, ba wamonahia töigu ba da'ö.
10 Noa sa ato enoniu ira ba banuau, ni'orifimö mege, ba wa'abölöu andrö, tangau sabe'e andrö.
11 He So'aya, be'e mbörö dalingau ba wangandrö genoniu andre ba ba wangandrö genoniu sato, somasi mangata'ufi töimö andrö: tolo, ena'ö mofozu nilau genonimö andre ma'ökhö, ba ena'ö falukha ia wa'ahakhö dödö razo andrö!" Ba ya'odo, ba same'e yomo gö khö razo.

Faza 2

I. Itehe khö Nehemia we'amöi ba Yeruzalema razo 

1 Ba me baŵa Nisana, me no alua sara ambö dua wulu fakhe razo Aretazasa, me so fönania nagu, ba uhalö nagu andrö ba u'oro'ö khö razo ba lö ufa'ila'ö khönia ena'ö, wa lö sökhi-sökhi dödögu.
2 Ba imane khögu razo: Hana wa no afusi mbawau, ba tenga sa ato sofökhö ndra'ugö.
3 Ba ata'u sibai ndra'o. Ba umane khö razo: Ya anau manö noso razo! Hana wa lö afusi mbawagu, na no adudu mbanua andrö, si so lewatö ndra tuagu, ba na no akhozi mbawa gölinia?
4 Ba imane khögu razo: Ba hadia ato ni'andröu? Ba mangandrö ndra'o khö Lowalangi ba zorugo;
5 ba awena umane khö razo: Na atulö khö razo, ba na si tola genoniu andre öŵa'ö —: fa öfatenge ndra'o ba danö mado Yuda, ba mbanua andrö, si so lewatö ndra tuagu, ena'ö ufuli utaru'ö.
6 Ba imane khögu razo — no dumadao ba ngainia ngambatönia — imane: Ha wa'ara ndra'ugö, na möi'ö, ha wa'ara öfuli'ö? Tobali atulö khö razo ifatenge ndra'odo; ba u'ötö khönia mbongi.
7 Ba umane na khö razo: Na atulö khö razo, ba ndramube'e khögu zura ba gumandru ba danö andrö, yefo Oifarati, ena'ö böi lataha ndra'o, balazi urugi danö mado Yuda,
8 ba sura khö Gasafo andrö, samaigi-maigi eu ba gatua khö razo, ena'ö ibe'e khögu geu balo, boha mbawa göli khögu ba mbawa göli hati andrö, ba ngai gosali, ba soguna ba göli mbanua ba ba nomo andrö nahiagu. Ba itehe khögu razo, me no itolodo tanga Lowalangigu, sebua tödö khögu.

 II. Irugi, ba me no aefa ifaigi, ba ifarou dödö zatua, ba wangazökhi öli 

9 Ba me urugi ndra kumandru ba danö yefo Oifarati, ba ube'e ba dangara zura razo; ba no ifatenge göi gumandra ba si fakudo razo, awögu.
10 Ba me larongo ira Sanabala, banua Horono, Tobia enoni andrö, Iraono Gamoni, ba afökhö khöra, me no so zanolo Iraono Gizeraeli, ena'ö ohahau dödöra.
11 Ba urugi Yeruzalema, ba me no tölu bongi ndra'o ba da'ö, ba maoso ndra'o, utörö bongi,
12 lö atoto nawögu, lö ni'ombakha'ögu ba niha bö'ö hadia nibe'e Lowalangigu ba dödögu fanologu Yeruzalema, ba lö u'ohe kudo, ha si sageu andrö, ba zi fakudo ndra'o.
13 Ba utörö mbawa göli ba ndraso, ba zi bongi, mitou ba gumbu naga ba ba mbawa göli golawua; ba u'amaigi'ö öli Yeruzalema si no abökha, ba bawa göli, si no akhozi.
14 Ba usaŵa mbaŵa göli ba mba'a ba baŵa razo; ba lö'ö sa'ae naha gahe kudogu, tebai itörö, barögu.
15 Ba u'osisi miyaŵa ndraso, ba zi bongi, ba u'amaigi'ö öli. Ba ba mbawa göli ba ndraso zui utörö, wangawuli miyomo.
16 Ba satua, ba lö la'ila, heza möido, ba hadia danigu, irege da'ö, ba lö ni'ombakha'ögu, he ba niha Yehuda [sato], ba he ba gere ba he ba zalaŵa ba he ba zatua ba he ba danö bö'ö fefu, sohalö-halöŵö.
17 Ba umane khöra: Mi'ila wangabu dödö andrö khöda, me no adudu Yeruzalema ba me no akhozi mbawa göli. Talabu, ta'azökhi göli Yeruzalema, fa böi sa'ae la'igi'igi'ö ita!
18 Ba awena u'ombakha'ö khöra, wa no itolodo tanga Lowalangigu, si no ebua tödö khögu, awö niŵa'ö razo khögu. Ba lamane: Talabu, talau! Ba la'abe'e'ö ira ba halöŵö si sökhi andrö.

 III. Fa'udusa Zanabala andrö 

19 Ba me larongo da'ö ira Sanabala, banua Horono, Tobia, enoni andrö, Iraono Gamoni ba Gesemi, Dawa Ara, ba la'o'aya ndra'aga, ma'iki ira khöma, ba lamane: Hadia da'ö khömi, nilaumi andrö?
20 Hadia, milaŵa razo? Ba utema lira, umane khöra: Lowalangi andrö ba zorugo zame'e mofozu khöma dania; ba ya'aga, enoninia andre, ba malau, ma'azökhi. Ba ya'ami, ba tenga awö ami, lö tana khömi, ba tenga si lö olifu mbanua Yeruzalema dania ami.

Faza 3

La'azökhi göli Yeruzalema ba alio tedou 

1 Ba maoso Geliasibi ere sebua ba talifusönia ere andrö, ba lalau mbawa göli mbiri-biri andrö. Ba la'amoni'ö ba labe'e lagönia. Ba latohugö, irugi malige Hamea andrö, ba la'amoni'ö da'ö göi, ba latohugö, irugi malige Hanane'eli.
2 Ba sohalöŵö ba ngaira, ba banua Yerikho. Ba ba ngai da'ö, ba Sukuri, ono Imeri.
3 Ba bawa göli gi'a, ba banua Zana'a zolau; labe'e mboha ba lafa'anö lagö, awö lazi, ba si no amaedola mbuatö.
4 Ba sangazökhi ba ngai da'ö, ba no Meremoto, ono Guria ono Hakosi, ba ba ngai da'ö, ba Mesula, ono Mberekhia ono Mesesabe'eli. Ba ba ngai da'ö, ba Sadoki, ono Mba'ana.
5 Ba ba ngai da'ö, ba banua Dekoa; ba salaŵara, ba lö la'o'ö niŵa'ö zamatörö ya'ira.
6 Ba sangazökhi bawa göli ba mbanua satua, ba Yoyada, ono Wasea, ba Mesula, ono Mbesodia, labe'e mboha ba lafa'anö lagö, awö lazi ba si no amaedola mbuatö.
7 Ba ba ngai da'ö, ba Melatia, banua Gibeona, ba Yadono, banua Meronoti, awö mbanua Gibeona andrö, awö mbanua Misefa, amatöröŵa gumandru ba danö ba zi tambai Oifarati tanö andre.
8 Ba ba zi tambai da'ö, ba Usieli zangazökhi, ono Haraya, awö duka gana'a andrö. Ba ba ngai da'ö, ba Hanania tuka dalu-dalu nifalemba; la'azökhi [göli] Yeruzalema, irugi göli sawe'e-we'e andrö.
9 Ba ba ngai da'ö, ba Refaya zangazökhi, ono Huri, satua zi matonga mbanua Yeruzalema.
10 Ba ba ngai da'ö, ba Yedaya, ono Harumafa, ba gamaudu nomonia. Ba ba ngai da'ö, ba Hatusi, ono Hasabeneya.
11 Ba sandroro lahaogö Malakhia, ono Harimi ba Hasubi, ono Wahata-Moabi, fabaya malige danuri andrö.
12 Ba ba ngai da'ö, ba Salumi, ono Halohe, satua zi matonga mbanua Yeruzalema — ya'ia ba ononia alawe.
13 Ba bawa göli ba ndraso, ba Hanuni zolau, awö mbanua Zanoa, lafasindro ba fa'anö lagö, awö lazi ba si no amaedola mbuatö, ba latohugö wangazökhi öli, 1.000 hela, irugi mbawa göli golawua.
14 Ba bawa göli golawua andrö, ba Malakhia zangazökhi, ano Rekhabi, satua mbanua Mbeti Kheremi; ifasindro ba ifa'anö lagö, awö lazi ba si no amaedola mbuatö.
15 Ba bawa göli ba mba'a, ba Saluni zangazökhi, ono Kholi-Hose, satua mbanua Misefa — ifasindro ba ifosagö ba ifa'anö lagö, awö lazi ba si no amaedola mbuatö —, ba itohugö wangazökhi öli ba zinga mbaŵa ba nulu hele, ba kabu razo, ba irugi nibosi andrö, moroi yaŵa ba mbanua Dawido.
16 Ba tohu-tohu da'ö, ba Nehemia zangazökhi, ono Gasibuki, satua zi matonga mbanua Mbetisuri, irugi ba gamaudu lewatö Dawido ba irugi mbaŵa andrö, nifazökhi, ba irugi nomo zaradadu andrö.
17 Ba ba zi tambai da'ö, ba Ono Lewi Rehumi, ono Mbani [zolohe ya'ira]. Ba ba ngai da'ö, ba Hasabia, satua zi matonga mbanua Gegila, nifakhoi ba mbanuara lalau.
18 Ba ba zi tambai da'ö, ba iwara. Bawai, ono Henedada, satua zi matonga mbanua Gegila [zolohe].
19 Ba ba ngaira, ba Ezeri, ono Yesua, satua mbanua Misefa, sandroro göi lalau, ba gamaudu lala miyaŵa ba nomo wangöna ba watalinga.
20 Ba ba zi tambai da'ö, miyaŵa ba hili, ba Barukhi, ono Zabai, sandroro göi, i'otarai watalinga, irugi gamaudu mbawandreehö nomo Geliasibi ere sebua.
21 Ba ba ngai da'ö, ba Meremoto, ono Guria ono Hakosi, sandroro göi, i'otarai ba gamaudu mbawandruhö nomo Geliasibi, irugi ba hambo nomonia.
22 Ba ba ngai da'ö, ba ere, banua ba zalo'o.
23 Ba ba ngai da'ö, ba Beniyami ba Hasubi, ba gamaudu nomora. Ba ba ngai da'ö, ba Asaria, ono Ma'aseya ono Ganania, ba ngai nomonia.
24 Ba ba zi tambai da'ö, ba Binui, ono Henadada, sandroro göi, i'otarai nomo Gasaria, irugi watalinga andrö ba sanalinga si'u.
25 Ba Falala, ono Usai, ba ba gamaudu watalinga andrö ba ba gamaudu malige tanö yaŵa, si no tedou moroi ba gödo razo, si fadoro ba gurunga. Ba ba ngai da'ö, ba Fedaya, ono Wareo.
26 Ba sangai halöŵö ba gosali, enoni andrö, ba ba Gofeli andrö so nomora, irugi ba gamaudu mbawa göli ba nidanö, tanö ba gatumbukha luo ba irugi malige si no tedou andrö.
27 Ba ba zi tambai da'ö, ba banua Dekoa zui, sandroro tö, ba gamaudu malige si no tedou, ba irugi göli Gofeli andrö.
28 Ba yaŵa mbawa göli kudo, ba ere zangazökhi; ba gamaudu nomonia ilau zamösana.
29 Ba ba ngai da'ö ba Sadoki, ono Imeri, ba gamaudu nomonia. Ba ba zi tambai da'ö, ba Semaya, ono Zekhania, sanaro ba mbawa göli tanö ba gatumbukha luo.
30 Ba ba ngai da'ö, ba Hanania, ono Zelemia ba Hanuni, ono Zalafi, lima moroi ba zi a'a, sandroro zui. Ba ba ngai da'ö, ba Mesula, ono Mberekhia, ba gamaudu mbate'enia.
31 Ba ba zi tambai da'ö, ba Malakhia andrö, tuka gana'a, irugi nomo zangai halöŵö ba gosali, ba ba ngai da'ö, ba solafo, ba gamaudu mbawa göli Mifikada, ba irugi ba gamaudu mbate'e andrö ba zi sagötö, ba watalinga.
32 Ba ba gotalua da'ö mbawa göli mbiri-biri, ba tuka gana'a göi ba solafo zangazökhi.

Faza 4

I. Fa'udusa Ndrawa Zamaria ba niha Yehuda 

1 Ba me irongo Sanabala la'a'azökhi göli, ba mofönu ia ba abao sibai dödönia. Ba i'igi'igi'ö niha Yehuda.
2 Imane, ba zi so talifusönia, awö zabölö Ndrawa Zamaria: "Hadia nilau niha Yehuda samomo andrö? Hadia, lafuli laböhöli dania? Hadia, mame'e sumange ira dania? Hadia, la'asiwai ma'ökhö? Hadia, lafuli lafahalö gara adudula andrö, si no fabali ba galitö?"
3 Ba no so ba ngainia Dobia andrö, Iraono Gamoni, ba imane da'ö: "Alakha lalau, ba na möi yaŵa nasu, ba adudu göli kara andrö khöra ibe'e!"
4 Fondrondrongo, ya'ugö Lowalangima, he wisa wa lö ba dödö niha bö'ö ndra'aga! Be'e mangawuli ba hulura wango'ayara andrö, ba be'e ni'oloi'ö ba danö bö'ö ira, ba be'e nirabu zi so khöra.
5 Böi balugö lalöra, ba böi bunu [ba zura] horöra, fönamö; me no la'andrö wönumö, ba zanehe zangazökhi öli andrö!
6 Ba sangazökhi öli ndra'aga, ba teduhö göli, ma'asara, irugi zi matonga wa'alaŵania, ba no owölö-ölö sibai niha sato ba halöŵö andrö.
7 Ba me larongo ira Sanabala Tobia ba Dawa Ara ba Iraono Gamoni ba banua Gasoto andrö, te'azökhi göli Yeruzalema ba ibörötaigö teduhö zabökha andrö, ba mofönu sibai ira,
8 ba möi ira ba hölu, dozi ira, lafa'aso ira, lawa'ö, ba wanuwö Yeruzalema ba ba wangalani ya'ira.

 II. Mangaro niha Yehuda wanohugö fanga'azökhi öli 

9 Ba mangandrö ndra'aga khö Lowalangima, ba bongi ma'ökhö mafataro zanaro, ba khora andrö, fa'ata'uma ira.
10 Ba lamane mado Yuda: Erege dödö zana'u andrö, me no abölö fahöna gadudula, ba tobali tebai ma'azökhi göli andrö.
11 Ba lamane uduma andrö: Alakha lö larongo ba alakha lö la'ila, irege no tarugi bakha hunöra, ba ta'ö'ötö ira ba tebato halöŵö tabe'e!
12 Ba me so niha Yehuda, banua sahatö khöra, me no mato mewulu laŵa'ö khöma, dozi banua: Lö tola lö mifuli ami khöma!
13 Ba ufataro niha, sawu-sawu, ba zahöndrö tanö, ba gero göli, ba mbandra, sangaro, si'öli ba toho ba fana.
14 Ba ufaigi; ba maoso ndra'o ba umane ba zalaŵa ba ba zatua ba ba niha sato: Böi mi'ata'ufi ira. Mitörö tödömi zokhö ya'ita, si no ebua ba sata'u niha, ba milau fasöndra, ba wangorifi talifusömi ba iraonomi, matua ba alawe, ba fo'omomi; ba omomi mifatou-tou tödömi.
15 Ba me larongo uduma andrö, no terongo khöma ba no aekhu ba wa lö boto dödöra andrö ibe'e Lowalangi, ba tola mangawuli ba göli ndra'aga fefu ba tola ifaigi halöŵönia zamösana.
16 Ba i'otarai luo da'ö, ba ha si matonga nono matua andrö khögu zohalöŵö ba göli; ba si matonga, ba solohe si'öli ba toho ba baluse ba fana ba öröba, ba satua, ba la'iagö furi mado Yuda sato, sohalöŵö ba göli.
17 Ba sonoro andrö, ba no mangaro; lahalö-halö halöŵöra tangara si sara, ba si sara, ba solohe toho.
18 Ba sama'anö kara, ba dozi no labe'e ba löwi-löwira zi'ölira, ba lafa'anö'anö gara; ba ba ngaigu so zolau torofe.
19 Ba umane ba zalaŵa ba ba zatua, ba ba zato: Halöŵöda, ba no ebua ba no ebolo zi so ita, ba tobali si no muzaewe ita, ba göli, no aröu gotaluada.
20 Ba heza mirongo li dorofe, ba da'ö mi'owuloi ami khöma; Lowalangida dania zi fasöndra, salahida.
21 Ba mahalö-halö halöŵöma ba göli, ba si matonga, ba solohe toho, i'otarai wa'amoluo ba irugi oroma ndröfi.
22 Ba umane göi ba niha sato, me luo da'ö: Dozi ami, ba ba Yeruzalema mörö ami, awö ngoni-ngonimi, ena'ö sanaro ba zi bongi khöda da'ö, ba ba zi ma'ökhö, ba ba wangazökhi öli.
23 Ba lö'ö manö maheta nukhama, he ya'o, ba he talifusögu, ba he ono matua andrö khögu, ba he sanaro andrö, si so barö mbawagu; ba dozi ndra'aga, ba si so fangöna ba gambölö.

Faza 5

I. Mangarö-ngarö niha sato ba wamakao zalaŵa ya'ira. Itolo ira Nehemia 

1 Ba mangarö-ngarö sibai niha sato, awö wo'omora, ba iwara andrö, niha Yehuda.
2 So zanguma'ö: Iraonoma matua ba iraonoma alawe, ba mabe'e gade; ndramufaigi khöma wakhe, ena'ö manga ndra'aga ba ena'ö auriga!
3 Ba so göi zanguma'ö: Nowima ba kabu nagu khöma, ba omoma, ba mabe'e gade; ba ndramufaigi khöma wakhe, ba lofo andre!
4 Ba so göi zanguma'ö: No mabe'e gade mbenuama, awö kabu nagu khöma, ba wamalali kefe, ömöma beo ba zalaŵa.
5 Ba iya'e, ba he ŵa'ae no faoma ira mbotoma mboto dalifusöma andrö, awö wa no faoma ira ndraonoma ndraonora, ba malulu zui sawuyu ndraonoma matua, fabaya iraonoma alawe; noa sa tobali sawuyu nonoma alawe ösa. Ba no tebai matimba da'ö, me noa sa ato niha bö'ö zokhö benuama, awö kabu nagu khöma.
6 Ba mofönu sibai ndra'o, me urongo wangarö-ngaröra, awö niŵa'öra andrö.
7 Ba u'era-era tödögu; ba utegu zalaŵa ba satua, umane khöra: Hadia, sangebua hare ami, na mibe'e nifalali ba nawömi? Ba ulau walukhata sebua ba khöra andrö,
8 ba umane khöra: Ya'aga, ba no mahöli dalifusöda niha Yehuda andrö, si no mu'amawa ba niha baero, ndrege nisöndrama lala. Ba ya'ami, ba samawa talifusömi na'i ami, ena'ö te'amawa ira khöda? Ba lö hede-hedera, tebai latema ligu.
9 Ba umane: Si lö sökhi wolaumi andrö! Hadia, tenga sangata'ufi Lowalangida ami ena'ö, ba nilaumi andrö, börö wango'aya niha baero andrö, ududa?
10 Ba ya'o ba ira talifusögu ba ono matua andrö khögu, ba no mabe'e nifalali khöra gana'a ba fakhe; ba alakha lö tasugi zugilöda andrö.
11 Ma'ökho andre mifuli khöra mbenuara ba kabu nagu khöra ba kabu zai ba omora, ba böi sa'ae misugi mibe'emi nifalali khöra, ana'a ba fakhe ba agu ba fanikha.
12 Ba lamane: Mafuli, ba lö'ö sa'ae masugi ira; ma'o'ö zomasi ndra'ugö. Ba ufakaoni'ö gere, ba ube'e ba hölu ira, wa la'o'ö niŵa'ögu.
13 Ba u'anotogö mbarugu ba dotogu ba umane: Ya'imane Lowalangi wanimba dozi si falimo ba nifabu'ura andrö, yamutimba ira baomora ba ba zi so khöra, ba ni'anotogö ira si manö göi, balazi lö ösi sa'ae! Ba lamane niha sato fefu: Ya duhu! ba lasuno Yehowa. Ba la'o'ö da'ö no mege sato.

 II. Lö i'andrö mbalazonia Nehemia 

14 Ba i'otarai luo da'ö, me tefataro ndra'o amaedola gumandru ba danö mado Yuda — i'otarai ndröfi si 20, irugi ndröfi si 32 khö razo Aretazasa, mewelendrua fakhe wa'ara — ba lö ni'agu ö gumandru, awö ndra talifusögu,
15 he ŵa'ae no lafo'ömö niha sato kumandru föna, fönagu, 40 rufia ma'ökhö, böli göra roti ba böli göra agu; ba no lafakao niha sato ono matua andrö khöra. Ba tenga si manö wolaugu, fa'ata'ugu Lowalangi.
16 Ba he ba wangazökhi öli andre, ba no mohalö-halöŵö göi ndra'odo, ba lö'ö sa ni'ölima benua; ba ono matua andrö khögu, ba no ahori so, ba halöŵö andrö.
17 Ba khögu manga-manga niha Yehuda andrö, he satua andrö, otu a lima wulu, ba he si möi khöma, banua niha baero, si tefasui ya'aga.
18 Ba hadia nihalö-halö, öra sirugi ma'ökhö — sagesageu zaŵi si matua ba önö'önö nga'eu mbiri-biri nitutuyu ba hadia ia wofo —, ba ya'o zanaha, ba fulufulu bongi, ba hadia ia ngawalö nagu, ni'oya'ö. Ba ba da'ö fefu, ba lö uŵa'ö ögu gö gumandru, me no abe'e rodi ba niha sato.
19 Böi olifugö'ö ndra'o, ya'ugö Lowalangigu, ba nitologu niha andre, fefu, ba wolohe ba zi sökhi hadia ia khögu!

Faza 6

I. Tebai labe'e te'ala Nehemia udunia andrö 

1 Ba me terongo khö ndra Sanabala, Tobia, Gesemi Dawa Ara, ba ba nuduma bö'ö andrö, wa no u'azökhi göli ba lö sadudu sa'ae — he ŵa'ae lö'ö na mufa'anö lagö mbawa göli, irugi luo da'ö —,
2 ba lafatenge khögu ira Sanabala Gesemi, lamane khögu: Tabu, ena'ö falukha ita ba mbanua heza, ba ndraso Gono! Ba tödöra, ba si lö sökhi lalau khögu.
3 Ba ufatenge zinenge khöra, umane: Ebua sibai halöŵögu, ba tebai möido mitou khömi. Tebai teröi halöŵö, fa uböhöi ena'ö, ba we'amöi mitou khömi.
4 Ba mendröfa lafatenge khögu, si manö-manö, ba umanö-manö göi khöra.
5 Ba samuza tö ifatenge khögu Sanabala, melima möi da'ö, enoninia ifatenge, sagörö zura ba dangania, sura si lö löwölöwö.
6 Imane ba zura andrö: No teturia ba niha baero, ba iŵa'ö göi Gasimu: Tödöu ba tödö niha Yehuda, ba edöna molaŵa ami, andrö halö-halöŵöu wangazökhi öli, ba ena'ö tobali razora ndra'ugö; soroma ba da'ö fefu.
7 Ba noa göi öfataro zama'ele'ö laŵa'ö, ena'ö latolo'ö we'ao ba Yeruzalema: Razo mado Yuda ia! Ba irongo dania duria da'ö razo. Andrö tabu, ena'ö falukha ita!
8 Ba ufuli ufatenge khönia, umane: Faya manö niŵa'öu andrö, nifakhaimö da'ö tödöu.
9 Dozi ira sa, ba no sameta'u ya'aga ena'ö, lamane dödöra: Atata dania dangara ba laböhöli wangazökhi öli, ba tobali lö awai. Andrö abe'e'ö dangagu! [umanö wangandrö].
10 Ba möido yomo khö Zemaya, ono Delaya ono Mehetabe'eli, me no yomo manö soso ia. Ba imane: Tafao ba gosali Lowalangi, ba ni'amoni'ö, ba takusi mbawandruhönia, so sa dania zi möi mamunu ya'ugö, ba zi bongi so ira, ba wamunu ya'ugö!
11 Ba umane: Hadia, soloi niha si mane ya'odo? Ba hadia, tola möi ita bakha ba gosali, ya'ita andre, si lö mate ita? lö möido bakha ba da'ö.
12 Aboto sa'ae ba dödögu, tenga Lowalangi zamatenge ya'ia; me no Tobia ba Sanabala zangoni ya'ia, andrö wa mama'ele'ö ia ba khögu.
13 Ba da'ö danira wangoni ya'ia: ena'ö ata'u ndra'o, ba ena'ö uhalö horögu wolau da'ö, ba wamatou ya'o dania, ena'ö la'ila latandraŵaisi ndra'odo.
14 Böi olifugö'ö, ya'ugö Lowalangigu, ndra Tobia Sanabala, ba nilaura andrö; ba sama'ele'ö ira alawe andrö, Noadia, awö zama'ele'ö bö'ö andrö, sameta'u ya'o mena'ö!

 II. Awai göli 

15 Ba awai göli ba zi dua wulu a lima ba mbaŵa Eluli, 52 wongi wa'ara.
16 Ba me larongo da'ö uduma andrö fefu, ba ihawui fa'ata'u niha baero fefu, si tefasui ya'aga, ariri sibai ira wamaigira, ba aboto sa'ae ba dödöra, wa no moroi ba wanolo Lowalangima, wa no awai göli andrö.
17 Ba oya göi lafa'ohe'ö sura khö Dobia salaŵa mado Yuda me luo da'ö, ba oya göi ifa'ohe'ö khöra Tobia.
18 Me no ato mado Yuda, si no möi ba hölu khönia, me no umönö Zekhania, ono Āra, ia, ba me umönö Mesula, ono Mberekhia, nononia Yohanano.
19 Ba ladunö-dunö göi khögu dödönia si sökhi, ba lafulifuli khönia niŵa'ögu; ba sura ifa'ohe'ö Tobia, ba wameta'u ya'o.

Faza 7

I. Ifataro zanaro banua Nehemia 

1 Ba me no mu'azökhi göli, ba ufa'anö lagö mbawa göli, ba tefataro zanaro ba mbawa göli ba sanunö ba Ono Lewi.
2 Ba banua Yeruzalema, ba ube'e barö mbawa ndra akhigu Hanani Hanania kumandra ba hati, me no niha si faduhu dödöda ba sangata'ufi Lowalangi [Hanania]; lö ato wamaedonia.
3 Ba ube'e li khöra, umane: Lö aösö labokai mbawa göli Yeruzalema; balazi aukhu zino. Ba ba zi so zanaro na, laduhö mbawa göli, ba lalazi. Ba aefa da'ö, ba banua Yeruzalema lafataro sanaro, ifaigi nahania zamösana ba gamaudu nomora.
4 Ba banua, ba no ebua, no ebolo, ba niha, ba lö ato sibai, ba so na nomo si lö mufuli mutaru'ö na.
5 Ba ibe'e ba dödögu Lowalangi ufalukha'ö zalaŵa ba satua, awö niha sato, ba wamazökhi sura nga'ötö. Ba usöndra zura nga'ötö zi föföna so moroi si tou, si mane ba zura andrö:

 II. Fangofaya sangawuli andrö 

6 Da'e mbanua ba danö mado Yuda, si so moroi si tou, moroi ba ni'oloi'ö ya'ira, ni'oloi'ö Nebukaneza, razo Mbabeli, si no möi misi yaŵa ba Yeruzalema ba ba danö mado Yuda; isaŵa mbanuara zamösana,
7 si fao khö ndra Serubabeli, Yesua, Nehemia, Asaria, Ra'amia, Nahemani, Marodokhai. Bilisana, Misifereti, Bigewai, Nehumi, Ba'ana. Fa'ato ndramatua Ndraono Gizeraeli, ba
8 Ma'uwu Wareo, ba 2.172.
9 Ma'uwu Zefatia, ba 372.
10 Ma'uwu Ara, ba 652.
11 Ma'uwu Wahata-Moabi, nga'ötö ndra Yesua Yoabi, ba 2818.
12 Ma'uwu Gelama, ba 1.254.
13 Ma'uwu Zatu, ba 845.
14 Ma'uwu Zakai, ba 760.
15 Ma'uwu Mbinui, ba 648.
16 Ma'uwu Mbebai, ba 628.
17 Ma'uwu Asigada, ba 2.322.
18 Ma'uwu Gadonika, ba 667.
19 Ma'uwu Mbigewai, ba 2.067.
20 Ma'uwu Gadino, ba 655.
21 Ma'uwu Gateri, banua Hisikia, ba 98.
22 Ma'uwu Hasumi, ba 328.
23 Ma'uwu Mbesai, ba 324.
24 Ma'uwu Harifo, ba 112.
25 Ma'uwu Gibeona, ba 95.
26 Ba banua Mbetilekhema ba banua Netofa, ba 188.
27 Ba banua Ganatoti, ba 128.
28 Ba banua Mbeti-Asimaweti, ba 42.
29 Ba banua Giriati-Yeari ba banua Gafira ba banua Mbe'eroti, ba 743.
30 Ba banua Rama ba banua Geba, ba 631.
31 Ba banua Mikhimasi, ba 122.
32 Ba banua Mbetieli ba banua Ga'i, ba 123.
33 Ba banua Nebo, ba 52.
34 Ba ma'uwu Gelama si samösa, ba 1254.
35 Ba ma'uwu Harimi, ba 320.
36 Ba banua Yerikho, ba 345.
37 Ba banua Lodo ba banua Hadidi ba banua Gono, ba 721.
38 Ba banua Zena'a, ba 3.930.
39 Ba ere: Ma'uwu Yedaya si sawu ndra Yesua, ba 973.
40 Ba ma'uwu Imeri, ba 1.052.
41 Ba ma'uwu Wasuri, ba 1.247.
42 Ba ma'uwu Harimi, ba 1.017.
43 Ba Ono Lewi: Ma'uwu ndra Yesua Kadimieli, nga'ötö Hodeya, ba 74.
44 Ba sanunö: Ma'uwu Gasafo, ba 148.
45 Ba sanaro ba mbawandruhö: Ma'uwu ndra Salumi, Ateri, Talamono, Akubu, Hatita, Sobai, ba 138.
46 Ba sangai halöŵö ba gosali: Ma'uwu ndra Siha, Hasufa, Taba'oto,
47 Kero, Sia, Fadona,
48 Lebana, Hagaba, Salamai,
49 Hanano, Gideli, Gahara,
50 Reaya, Resino, Nekoda,
51 Gasama, Usa, Fasea,
52 Besa'i. Ba ma'uwu mbanua Moini andrö ba ma'uwu mbanua Nefisi.
53 Ba ma'uwu ndra Bakibuku, Hakufa, Harihuri,
54 Baseliti, Mehida, Haresa,
55 Barako, Sisera, Tema,
56 Nesia, Hatifa.
57 Ba ma'uwu zawuyu Zelomo andrö: Ma'uwu ndra Sota'i Sofereti, Ferida,
58 Ya'ala, Darako, Gideli,
59 Sefatia, Hatili, Fokhereti-Hasibai, Amoni;
60 sangai halöŵö ba gosali, fefu, awö ma'uwu zawuyu Zelomo andrö, ba no 392.
61 Ba da'e na zi möi miyaŵa göi, si oroi Deli-Mela ba Teli-Haresa ba Kherubi ba Adono ba Imeri, si lö mangila ha niha duara ba ha nga'ötö ira, na Iraono Gizeraeli ira, ba na tenga:
62 Ma'uwu ndra Delaya, Tobia, Nekoda, 642 fefu.
63 Ba ere: Ma'uwu ndra Habaya, Hakosi, Barasilai andrö, si no mangai ono Mbarasilai, banua Gileadi, ba si no mube'e töi töi da'ö.
64 La'alu-alui zura nga'ötö khöra da'ö, ba lö lasöndra, andrö wa lö tetehe ere ira.
65 Ba lö itehe khöra kumandru sumange ni'amoni'ö sibai andrö, irege ifuli so gere solau "Urimi" ba "Tumimi" andrö.
66 Ba ya'ira fefu, ba no 42.360 niha, lö lai zawuyu,
67 iramatua ba ira alawe, no 7.337 da'ö; ba baero ö na, ba 245 zanunö, iramatua ba ira alawe.
68 Ba kudo khöra, ba 736, ba kudo kalide, ba 245,
69 ba ondra, ba 435, ba kalide, ba 6.720.

 III. Buala zatua, balazo gosali 

70 Ba so ösa, högö ngafu andrö, same'e saoha gölöra, balazo gosali. Ibe'e kumandru, balazo da'ö: ana'a, ba 1.000 hua balaki ba 50 wiga, ba wanefe, ba 30 nga'örö mbaru gere.
71 Ba nibe'e högö ngafu andrö ösa, balazo da'ö, ba ana'a, ba 20.000 hua balaki, ba firö, ba 161.700 ba rufia.
72 Ba nibe'e zato, ba ana'a, ba 20.000 hua balaki ba firö, ba 147.000 ba rufia, ba 67 nga'örö mbaru gere.
73 Ba oi ba mbanuara so ira, he ere ba he Ono Lewi ba he sanaro ba mbawandruhö ba he sanunö, awö niha sato ösa, ba he sangai halöŵö ba gosali ba Iraono Gizeraeli fefu.

Faza 8

I. Falukhata. Ibaso zura goroisa Esera 

1 Ba me irugi baŵa si fitu, me no so ba mbanuara Ndraono Gizeraeli, ba owulo niha sato ha sara dödö, ba golayama sebolo, fönaföna mbawa göli ba nidanö. Ba la'andrö khö Gesera sangila amakhoita, ena'ö ihalö zura goroisa andrö khö Moze, sura niŵa'ö Lowalangi ba Ndraono Gizeraeli.
2 Ba i'ohe zura goroisa Esera ere, ba zi falukha andrö, iramatua ba ira alawe, awö dozi si biha tödö, ba wamondrondrongo, ba zi sambua desa'a, ba mbaŵa si fitu.
3 Ba ibaso, ba golayama andrö, fönaföna mbawa göli ba nidanö, i'otarai zi hulö wongi, irugi laluo, ba zi so iramatua ba ira alawe, awö zaboto ba dödö sa'ae, ba lafondrongondrongo Iraono Gizeraeli fefu niŵa'ö ba zura goroisa andrö.
4 Ba ba harehare eu yaŵa so Gesera sangila amakhoita, harehare nifa'anöra nahania, ba ba ngainia so ndra Matitia. Sema, Anaya, Uria, Hilikia, Ma'aseya, ba gambölö; ba ba gaberania ba ira Fedaya, Mizaeli, Malakhia, Hasumi, Hasibadana, Sakharia, Mesula.
5 Ba ibokai zura Esera, ba zanehe niha sato fefu — no alaŵa nahania, moroi ba zi so niha sato fefu —, ba me ibokai zura, ba muzizio niha sato fefu.
6 Ba isuno Yehowa, Lowalangi sebua, Esera, ba ladedema niha sato, lamane: Ya duhu, ya duhu! ba lafazaŵa dangara ba da'ö ba lafaöndrö ira, ba lafalögu tou ira ba danö, föna Yehowa.
7 Ba labotokhi ba dödö zato goroisa ira Yesua, Bani, Serebia, Yamini, Akubu, Sabata'i, Hodia, Ma'aseya, Kelita, Asaria, Yosabada, Hanano, Felaya, Ono Lewi andrö, ba si lö tebulö ba nahara niha sato.
8 Ba lahaogö wombaso sura goroisa Lowalangi, ba labotokhi geluaha, ba tobali aboto ba dödöra.

 II. I'o'ou niha sato Nehemia, ba wangomusoi'ö tödöra 

9 Ba Nehemia kumandru ba Esera ere, sangila amakhoita, ba Ono Lewi andrö, samahaö niha, ba lamane ba niha sato fefu: Baŵa ni'amoni'ö khö Lowalangimi Yehowa ma'ökhö; böi mi'angarö-ngarö ba böi mi'ege-ege! Noa sa mege-ege niha sato fefu, me larongo daroma li, oroisa andrö.
10 Ba imane khöra: Mi'ae'e, mi'a zatabö ba mibadu zami, ba mifo'urakha zi lö'ö, me no baŵa ni'amoni'ö khö zokhö ya'ita ma'ökhö. Andrö böi abu dödomi, me no fangabe'eda wa'omuso dödöda andrö ba khö Yehowa!
11 Ba larara göi dödö niha sato fefu Ono Lewi, lamane: Mihonogö ami, me no baŵa ni'amoni'ö ma'ökhö, andrö böi abu dödömi!
12 Ba möi manga ira fefu, ba ba wama'ohe'ö urakha ba nawöra; amaedola gowasa sebua lalau, somuso dödöra, noa sa latöngöni nibotokhi ba dödöra.

 III. Lalau gowasa nose dahö geu 

13 Ba mahemolu ö, ba falukha högö ngafu zato fefu ba ere ba Ono Lewi, khö Gesera sangila amakhoita, ba wamondrongo na taroma li, oroisa.
14 Ba lasöndra ba zura goroisa andrö, nifaŵa'ögö Yehowa khö Moze, wa ose daha geu la'iagö Iraono Gizeraeli ba mbongi gowasa andrö, ba mbaŵa si fitu,
15 awö wa labe'e li ba mbanua misa khöra fefu ba ba Yeruzalema, wa lamane: Mi'ae ba hili ba mihalö ndraha falo ba daha falo ndru'u ba daha malimbi ba bulu nandrulo ba daha geu si fadege bulu na, ba wolau ose daha geu, dali nifakhoi andrö.
16 Ba möi baero ira, lahalö ndraha geu, ba labali'ö ose khöra; ba dete nomonia ilau zamösana, ba ba golayama khöra, ba ba golayama gosali Lowalangi, ba ba golayama sebolo andrö, fönaföna mbawa göli ba nidanö ba fönaföna mbawa göli ba mado Geferayi.
17 Ba dozi niha, ha wa'ato ira, si no mangawuli moroi ba ni'oloi'ö ya'ira mege, ba solau ose daha geu ba ba da'ö la iagö. Lö'ö sa nilau Ndraono Gizeraeli si manö, i'otarai luo Yosua, ono Nuni, irugi luo da'ö; ba tobali omuso sibai dödöra.
18 Ba la'erogö ma'ökhö wombasombaso sura goroisa Lowalangi, ha uga mbongi gowasa andrö. Ba fitu bongi wa'ara lalau gowasa andrö, ba me luo si ŵalu, ba owuloa sebua, dali nifakhoi.

Faza 9

I. Mangalulu ira khö Lowalangi 

1 Ba ba zi dua wulu a öfa ba mbaŵa da'ö, ba owulo Ndraono Gizeraeli, mamoni ba gö ira ba baru gonigoni mbarura, ba no lalau gawu-gawu ba högöra.
2 Ba la'oniagö ira ba niha bö'ö fefu nga'ötö Ndraono Gizeraeli, ba so ira ba la'ombakha'ö horö, fabaya lalö ndra tuara mege.
3 Ba muzizio ira ba nahara andrö, ba so zombaso sura goroisa Lowalangira Yehowa, matonga zi matonga luo wa'ara, ba matonga zi matonga luo göi wa'ara wangombakha'öra horöra, ba lafalögu tou ira föna Lowalangira Yehowa.

 II. Mangandrö fa'ahakhö dödö Lowalangi Nono Lewi 

4 Ba ba harehare andrö ia'agö Ono Lewi, ira Yesua, Bani, Kadimieli, Sebania, Buni, Serebia, Bani, Khenani, ba la'angaröfi li Lowalangira Yehowa, la'ebua'ö lira.
5 Ba humede Nono Lewi andrö, ira Yesua, Bani, Kadimieli, Hasabineya, Serebia, Hodia, Sebania, Fetaya, lamane: "Mifaoso, misuno Yehowa, Lowalangimi, götö-götö wa'ara? Ba nisuno döimö andrö, sebua turia, si no manalu'i fangandrö saoha gölö fefu, awö wanuno!
6 Ha ya'ugö, Yehowa; no ya'ugö zamazökhi banua si yaŵa, banua si yaŵa irugi ba wondrege, awö ngahönö andrö khönia, ba tanö, awö nösi guli danö fefu, ba asi, awö nosinia fefu, ba oi ya'ugö zangorifi, ba no sangalulu khöu ngahönö andrö ba mbanua si yaŵa.
7 No ya'ugö, Yehowa, Lowalangi, sanuyu mege Aberamo, sangeheta ya'ia ba Guri ba danö Galedaia, same'e töinia Aberahamo andrö.
8 Ba me no ö'ila dödönia, wa no si tebai faröi khöu, ba no öfabu'u sibai khönia, öbe'e ba ma'uwunia danö Ndrawa Gana'ana andrö ba tanö Ndraono Kheti ba tanö Ndraono Gamori ba tanö Ndraono Weresi ba tanö Ndraono Yebusi ba tanö Ndraono Girigasi, ba no ötörö nifabu'umö, me no satulö ndra'ugö.
9 Ba me ö'ila wamakao ndra tuama ba danö Miserayi, ba fangarö-ngaröra ba mbewe nasi zukhu,
10 ba ölau zahöli-höli dödö ba ila-ila khö Wara'o ba ba genoninia fefu ba ba mbanua ba danönia fefu, me no ö'ila, wa no lafakao ira [ndra tuama]; ba no ö'ebua'ö döimö, irugi ma'ökhö andre.
11 Ba asi, ba öfabali fönara, tobali latörö dalu, abe'e lalara; ba solohi ya'ira, ba ötibo'ö ba namö, hulö gara, ba zabölö hou.
12 Ba öfasao ira boto lawuo na ma'ökhö ba boto galitö ba zi bongi, ba wohagaini lalara nitöröra.
13 Ba möi'ö tou, ba hili Zina'i, humede ndra'ugö khöra, moroi ba zorugo, öbe'e khöra huku satulö ba oroisa si ndruhu; amakhoita ba oroisa si sökhi öbe'e khöra.
14 No ö'ombakha'ö khöra luo sabato andrö khöu, ni'amoni'ö, ba oroisa ba amakhoita ba huku öfaŵa'ögö khöra khö genoniu Moze.
15 Ba no öbe'e khöra kue moroi ba mbanua si yaŵa, ba wa'olofora, ba idanö öfangumbu ba gara, me owökhi dödöra. Ba no öŵa'ö khöra we'amöi ba danö andre, ba wangokhögö ya'ia, nifabu'umö khöra, öbe'e khöra, me ö'oro'ö dangau [ba wahölusa].
16 Ba ira tuama, ba fayaŵa ba no abe'e mbörö du'i, ba lö la'o'ö goroisamö andrö.
17 No tekhöra wamondrongo, ba lö itörö tödöra zahöli-höli dödö andrö, nilaumö khöra mege, manandro ira ba latuyu zolohe ya'ira, ba wangawuli ba wa'asawuyu ba danö Miserayi. Ba no Lowalangi somasi mame'e aefa horö ndra'ugö, ba sebua tödö, ba sahakhö tödö ba sebolo tödö, ba si fahöna fa'asökhi dödö [ba niha] ba lö ni'erogöu ya'ira.
18 Ba he me lafazökhi nono zaŵi nifahele ba me lamane: Da'ö Lowalangimi, sangeheta ya'ami ba danö Miserayi mege, me la'abölögö wango'aya [ya'ugö],
19 ba no lö ni'erogöu ya'ira ba danö si mate, ba wa'ahakhö dödöu andrö, si no ebua: lö saheta khöra mboto lawuo andrö ba zi ma'ökhö, ba wamasao ya'ira ba lalara, ba he boto galitö andrö, ba zi bongi, ba wohagaini lalara, nitöröra.
20 Ba no öbe'e khöra Gehehamö andrö, si sökhi ba wamahaö ya'ira, ba lö nibödau ba mbawara "mana" andrö, ba no öbe'e göra idanö, na owökhi dödöra.
21 Ba no örorogö ira ba danö si mate, öfa wulu fakhe wa'ara, tobali lö ambö khöra hadia ia; lö sadudu nukhara ba lö sabao gahera.
22 Ba no öbe'e khöra gamatöröŵa [niha bö'ö] ba soi [bö'ö]; ba no öfaosa da'ö, öhonogöi nola, ba la'okhögö danö Zihona andrö, tanö razo Hesibona, ba tanö Ogi andrö, razo Mbazana.
23 Ba no ö'oya'ö nga'ötöra, no timba ndröfi ba mbanua si yaŵa wa'oya öbe'e, ba no ö'ohe ba danö andrö nituturu tanöra, ba wangokhögö ya'ia, dali nifabu'umö khö ndra tuara.
24 Ba iraonora zondrugi, ba la'okhögö danö andrö, ba öbe'e barö mbawara niha ba danö, Dawa Gana'ana andrö, öbe'e ba dangara ira, he razora, ba he niha sato ba danö, ena'ö balazi manö ira, he lawisa khöra.
25 Ba atu'a ira ba mbanua saro, ba la'okhögö danö, satabö sinanö, fabaya omo niha, ba zi no fahöna ngawalö gama-gama, ba he ba'a nikhau ba kabu nagu ba kabu zai ba eu sowua, wa'oya. Ba manga-manga ira, ba abuso ba esolo, la'omusoi'ö dödöra ba wa'oböwömö andrö.
26 Ba manandro ira, ba lalaŵa ndra'ugö, ba la'erogö goroisamö andrö; ba sama'ele'ö andrö, sanenaŵa ya'ira, ba wolohe mangawuli ya'ira khöu, ba labubunu, ba la'abölögö wanandraŵaisi [ya'ugö].
27 Ba öbe'e ira ba danga zamakao ya'ira; ba lafakao ira. Ba na no tosasa ira, ba la'angaröfi li ndra'ugö, ba öfondrondrongo lira, moroi ba zorugo, ba ö'asogö khöra zangorifi, ba wa'ahakhö dödöu andrö, si no ebua, ena'ö da'ö zangefa'ö ya'ira ba danga zamakao ya'ira.
28 Ba ha si'aikö lö hadia ia khöra sa'ae, ba lafuli lalau zi lö sökhi fönau, ba öfuli ölulu ira ba danga nemalira, ena'ö da'ö zalaŵara. Ba lafuli la'angaröfi li ndra'ugö, ba öfondrondrongo lira, moroi ba zorugo, ba ö'orifi ira, ba wa'ahakhö dödöu andrö si no ebua, ha me uga.
29 Ba öfangelama ira, ena'ö lafuli la'o'ö goroisamö; ba no si fayaŵa ira, ba lö lafondrondrongo goroisamö, ba lasawö nifakhoimö andrö, nibe'e fangorifi zolo'ö ena'ö. No abe'e mbörö du'ira, la'erogö ndra'ugö, manandro, lö lafondrondrongo liu.
30 Ba sebolo tödö ndra'ugö khöra, ha me uga fakhe, ba öfangelama ira Ehehamö, nifa'ema zama'ele'ö andrö, ba lö'ö zui lafondrondrongo. Ba öbe'e ira ba danga niha ba danö, niha baero,
31 ba ba wa'abölö wa'ahakhö dödöu andrö, ba lö öhori ira, ba lö öfalua wangerogö ya'ira, me no Lowalangi sebua tödö ba sahakhö tödö ndra'ugö.

 III. Lafuli la'aro'ö wawu'usa li andrö 

32 Ba iya'e, ya'ugö Lowalangima, Lowalangi sebua ba sabölö ba sata'u niha, si lö mamöhöi fawu'usa li, fa'ebua dödö andrö, böi bali ambö fa'ebua wamakao andrö fefu, si no göna ndra'aga, he razoma, ba he satuama, ba he ere, ba he sama'ele'ö andrö khöma, ba he ira tuama ba banuau andrö fefu, i'otarai luo razo Ndrawa Asiria andrö, irugi ma'ökhö andre.
33 Ba no dörödöro satulö ndra'ugö, ba da'ö fefu, si no göna ndra'aga; me no si lö faröi ndra'ugö, ba ya'aga, ba no sebua horö.
34 Ba razoma ba satuama ba ere khöma ba ira tuama, ba no lö ni'o'öra oroisamö, ba lö nitöngönira amakhoitamö ba famaroumö tödöra.
35 Ba he ŵa'ae ba danöra so ira, nifa'u'u howu-howu sebua andrö, nibe'eu khöra, bualau, ba danö sebolo andrö, satabö sinanö, niteheu khöra, ba lö'ö zui laföndrondrongo limö, ba lö laböhöli mbua-buara si lö sökhi andrö.
36 Hiza, ya'aga andre, ba no sawuyu iya'e, ba tanö andre, nibe'eu khö ndra tuama, ena'ö la'a mbuania, awö zi sökhi andrö khönia — ba danö da'ö no sawuyu ndra'aga.
37 Buania sabölö andrö, ba no razo andrö, nibe'eu barö mbawa ya'aga — börö horöma andrö — zi manga; ya'ira zamatörö botoma ba uriföma, ba zomasi ira, ba no tobali sebua famakao ndra'aga."

Faza 10

I. Fangaro fawu'usa li 

1 Ba mafabu'u lima — börö da'ö no mege fefu — ba mabe'e dandro tanga. Ba ba nifotandro andrö, ba so döi zalaŵama ba töi Nono Lewi ba töi gere khöma.
2 Da'e döi ba zura nifotandro andrö: Nehemia kumandru, ono Hakalia ba Sedekia,
3 ba Seraya ba Asaria ba Yeremia
4 ba Fasuri ba Amaria ba Malakhia
5 ba Hatusi ba Sebania ba Malukhi
6 ba Harimi ba Meremoto ba Obadia
7 ba Danieli ba Ginitono ba Barukhi
8 ba Mesula ba Abia ba Miyanini
9 ba Ma'asia ba Biligai ba Semaya; da'ö gere andrö.
10 Ba Ono Lewi: Yesua, ono Asania, ba Binui, ma'uwu Henadada,
11 ba Kadimieli ba talifusöra: Sebania ba Hodia ba Kelita ba Felaya ba Hanano
12 ba Mikha ba Rehobo ba Hasabia
13 ba Sakuru ba Serebia ba Sebania
14 ba Hodia ba Bani ba Beninu.
15 Ba högö mbanua: Fareo ba Fahata-Moabi ba Elama ba Satu ba Bani
16 ba Buni ba Asigada ba Bebai
17 ba Adonia ba Bigiwai ba Adini
18 ba Ateri ba Hisikia ba Asuri
19 ba Hodia ba Hasumi ba Besai
20 ba Harifi ba Anatoti ba Nobai
21 ba Magifia ba Mesula ba Hesiri
22 ba Mesesabe'eli ba Sadoki ba Yadua,
23 ba Felatia ba Hanano ba Anaya,
24 ba Hosea ba Hanania ba Hasubi
25 ba Halohe ba Filiha ba Sobeki
26 ba Rehumi ba Hasabena ba Ma'aseya
27 ba Ahia ba Hanano ba Anani
28 ba Malukhi ba Harimi ba Ba'ana.
29 Ba ha niha baero ö na — ere ba Ono Lewi ba sanaro ba mbawandruhö ba sanunö ba sangai halöŵö ba gosali, ba ha niha na fefu, si no mamabali ya'ira ba niha [baero] ba danö, wolo'ö oroisa Lowalangi —, ba fo'omora ba iraonora, matua ba alawe, ba dozi si no biha fa'ebua, fa aboto ba dödöra.

 II. Lafabu'u wolo'ö 

30 Ba fao ba dalifusöra salaŵa, ba möi ba hölu, wamabu'u lira, wa edöna latörö lala goroisa Lowalangi andrö, nifa'ema Moze, enoni Lowalangi, wa edöna latöngöni goroisa Yehowa, So'aya ya'ita, fefu, awö huku, awö gamakhoita fefu, wa edöna la'o'ö;
31 ya'ia wa lö mabe'e ba niha [baero] ba danö nonoma alawe, awö wa lö mahalö umönöma nonora;
32 awö wa lö mahalö ba luo sabato, ba ma ba luo bö'ö ni'amoni'ö, na la'ohe niha ba danö waniaga ba ma bua danö hadia ia ngawalö, ni'amawa. Ba ero mewitu fakhe, ba lö mahalö nowi, ba lö masugi zugilöma.
33 Ba mahonogöi na ömöma, öfa hua döfi mabe'e soguna ba gosali Lowalangima,
34 böli roti nifaigi-faigi andrö, ba böli zumange ni'a andrö, nibe'e-be'e, fabaya sumange nitunu, si lö aefa-aefa ba he sumange ba luo sabato ba ba wasulöna ba sumange ba gowasa, ba sumange fangandrö saoha gölö ba sumange fameta hörö, ba wameta horö Ndraono Gizeraeli, ba balazo hadia ia fefu ni'a'azökhi ba gosali Lowalangima.
35 Ba malau dahö-dahö, ya'aga ba ere, ba Ono Lewi ba sato, ba game'ela eu andrö, ena'ö sawu-sawu zame'e, ero röfi, na inötö, ba gosali Lowalangima, eu ba naha wame'e sumange khö Lowalangima Yehowa, dali nifakhoi ba zura goroisa.
36 Ba si a'a mbua nowi khöma ba si a'a mbua geu fefu, hadia ia ngawalö geu sowua nibe'e ba gosali Yehowa, ero röfi;
37 ba si a'a nonoma matua ba si a'a nono guriföma, dali nifakhoi ba goroisa, si a'a nono zaŵima ba si a'a nono mbiri-birima, nibe'e ba gosali Lowalangima, ba danga gere, sangai halöŵö andrö ba nomo Lowalangima.
38 Ba he si a'a hamo andrö khöma ba si a'a zumange nihalö fegero saoha gölö andrö khöma ba si a'a mbua geu fefu ba si a'a nagu ba si a'a wanikha, nibe'e ba gere andrö ba mbate'e andrö ba gosali Lowalangima, ba sambua ni'ofulu danö nowima nitehe ba Nono Lewi; ya'ira, Ono Lewi sa, ba sangozaragö si sambusambua ni'ofulu ba mbanua zangahalö khöma, fefu.
39 Ba si so göi gere andrö, nga'ötö Ga'aroni, na la'ozaragö zi sambusambua ni'ofulu andrö Ono Lewi, ba Ono Lewi, ba sambusambua ni'ofulu zi sambusambua ni'ofulu la'ohe ba gosali Lowalangima, ba mbate'e andrö ba nomo girö-girö labe'e.
40 Ba mbate'e andrö sa labe'e Iraono Gizeraeli ba Ono Lewi saoha gölöra bua nowi ba agu ba fanikha, me no ba da'ö so nahia hadia ia ba ni'amoni'ö, ba ere sangai halöŵö ba sanaro ba mbawandruhö ba sanunö; ba lö ma'ositengagö gosali Lowalangima andrö.

Faza 11

I. Töi ngafu, si so ba Yeruzalema 

1 Ba ba Yeruzalema so zalaŵa; ba niha sato, ba fadahö-dahö, ena'ö samösa ba zi dafulu lafa'aso yomo ba da'ö [göi], ena'ö ba Yeruzalema, ba mbanua ni'amoni'ö andrö, so ia, ba si dasidasiŵa, ba ba mbanua bö'ö lafa'aso.
2 Ba lafahowu'ö sato fefu zaoha ölö, ba wangiagö Yeruzalema.
3 Ba da'e zalaŵa ba danö, si so ba mbanua Yeruzalema ba ba mbanua mado Yuda — ba mbanuara so ira, i'iagö danönia zamösana: Iraono Gizeraeli ba ere ba Ono Lewi ba sangai halöŵö ba gosali ba ma'uwu zawuyu Zelomo andrö —:
4 Ba Yeruzalema, ba faoma so, he mado Yuda, ba he mado Mbeniyami. Mado Yuda ba Ataya, ono Usia ono Zakharia ono Gamaria ono Zefatia ono Mahalale'eli, nga'ötö Weresi,
5 ba Ma'aseya ono Mbarukhi ono Kholi-Hose ono Hasaya ono Gadaya ono Yoyaribi ono Zakharia ono ma'uwu Zela andrö.
6 Fa'ato nga'ötö Weresi fefu, si so ba Yeruzalema, ba no 468, solohe baluse.
7 Ba mado Mbeniyami, ba Salu ono Mesula ono Yudi ono Wedaya ono Golaya ono Ma'aseya ono Itieli ono Yesaya,
8 ba aefa da'ö ba Yibineya, 928 fefu.
9 Ba Yoeli ono Zikhiri zatuara, ba satua mbanua, tambalinania, ba Yuda, ono Hasinua.
10 Ba ere, ba Yedaya ba Yoyaribi ba Yakhino; ba Seraya,
11 ono Hilikia ono Mesula ono Zadoki ono Merayoti ono Gahitubi, da'ö högö [gere] ba gosali Lowalangi,
12 ba talifusöra sangai halöŵö ba gosali, 822 fefu, ba Adaya, ono Yeroha ono Welalia ono Gamisi ono Zakharia ono Wasuri ono Malakhia,
13 ba talifusönia, högö ngafu, 242 fefu, ba Amasai, ono Gasare'eli ono Gaza'i ono Mesilemoto ono Imeri,
14 ba talifusöra, niha sabölö, 128 fefu.
15 Högöra Zabidieli, ono Hagedoli. Ba ono Lewi, ba Semaya, ono Hasubi ono Gasirika ono Hasabia, nga'ötö Merari,
16 ba Sabata'i ba Yosabada, samaigi-maigi halöŵö baero andrö, ba gosali Lowalangi, högö ngafu ba Nono Lewi,
17 ba Matania ono Mikha ono Zabidi ono Gasafo, samatörö fanunö andrö samobörö "mi'andrö saoha gölö" andrö ba wangandrö, ba Bakibukia, tambalina andrö ba dalifusönia, ba Abada, ono Zamua ono Galala ono Yedutuno,
18 a'oi Ono Lewi ba mbanua ni'amoni'ö andrö, 284 fefu.
19 Ba sanaro ba mbawandruhö, ba Akubu ba Talamono ba talifusöra, sanaro ba mbawandruhö andrö, 172 fefu.
20 Ba Iraono Gizeraeli bö'ö, ere ba Ono Lewi, ba ba mbanua bö'ö misa so ba mbanua mado Yuda; tanönia i'iagö zamösana.
21 Ba sangai halöŵö ba gosali, ba ba Gofeli andrö so nomora, ba mandrura Ziha ba Gisifa.
22 Ba satua Nono Lewi ba Yeruzalema, ba Usi, ono Mbani ono Hasabia ono Matania ono Mikha, nga'ötö Gasafo, sanunö, ba nilau-lau ba gosali Lowalangi.
23 Noa sa ibe'e goroisa razo, ba khöra andrö, wamabu'u sibai ba zanunö andrö, tebe'e khöra zoguna khöra, ero ma'ökhö.
24 Ba Fetaya, ono Mesesabe'eli, nga'ötö Zera, ono Yuda, nifataro razo ba wamatunö huhuo niha sato fefu.

 II. Banua bö'ö andrö 

25 Ba ba mbanua side-ide andrö, ba danöra misa, ba ba Giriati-Araba ba ba halama soya khöra so mado Yuda ösa, ba ba Dibona ba ba halama soya khöra, ba ba Yekabise'eli ba ba halama soya khöra,
26 ba ba Yesua ba ba Molada ba ba Mbetifeleti,
27 ba ba Hasara Zuala ba ba Mbereseba ba ba halama soya khöra,
28 ba ba Zikelagi ba ba Mekhona ba ba halama soya khöra,
29 ba ba Eni Rimono ba ba Zorea ba ba Yaramuti,
30 ba ba Zanoa ba ba Adula ba ba halama khöra, ba ba Lakhisi ba ba mbenuara ba ba Aseka ba ba halama soya khöra. Tobali i'otarai Mbereseba, irugi ndraso Hinomo la'iagö.
31 Ba mado Mbeniyami, ba ba Geba ba ba Mikhimasi ba ba Naya ba ba Mbetieli ba ba halama soya khöra,
32 ba ba Ganatoti ba ba Nobi ba ba Ganania,
33 ba ba Hasora ba ba Rama ba ba Gita'i,
34 ba ba Hadidi ba ba Zebo'i ba ba Nebalati,
35 ba ba Lodi ba ba Gono, ba ndraso duka andrö.
36 Ba Ono Lewi, ba ba mado Yuda ösa ba ba mado Mbeniyami ösa.

Faza 12

I. Töi gere ba töi Nono Lewi, si no mangawuli 

1 Ba da'e döi gere ba töi Nono Lewi, si no fao khö ndra Serubabeli, ono Zelatieli, Yesua, moroi si tou: Seraya ba Yeremia ba Esera,
2 ba Amaria ba Malukhi ba Hatusi
3 ba Sekhania ba Rehumi ba Meremoto,
4 ba Ido ba Ginitoi ba Abia,
5 ba Miyamini ba Ma'adia ba Biliga
6 ba Semaya ba Yoyaribi ba Yedaya
7 ba Salu ba Amoki ba Hilikia ba Yedaya; da'ö högö gere ba högö dalifusöra, ba götö Yesua andrö.
8 Ba Ono Lewi, ba Yesua ba Binui ba Kadimieli ba Serebia ba Yuda ba Matania andrö, satua ba wanunö fangandrö saoha gölö, awö ndra talifusönia;
9 ba Bakibuki ba Uni, talifusöra, ba gamaudura, ngenoli samalamalali.
10 Ba ono Yesua, ba Yoyaki, ba ono Yoyaki, ba Eliasibi, ba ono Geliasibi, ba Yoyada,
11 ba ono Yoyada, ba Yonata, ba ono Yonata, ba Yadua.
12 Ba me luo Yoyaki, ba da'e högö ngafu ba gere: Salahi Zeraya Merari ba salahi Yeremia Hanania,
13 ba salahi Gesera Mesula ba salahi Gamaria Yohanano,
14 ba salahi Malukhi Yonata ba salahi Zebania Yosefo,
15 ba salahi Harimi Gadena, ba salahi Merayoti Helikai,
16 ba salahi Ido Zakharia ba salahi Ginitono Mesula,
17 ba salahi Gabia Zikhiri, ba so göi zalahi Miniyami, ba salahi Moadia Wilita'i,
18 ba salahi Mbiliga Zamua ba salahi Zemaya Yonata,
19 ba salahi Yoyaribi Matanai ba salahi Yedaya Usi,
20 ba salahi Zalai Galai ba salahi Gamoki Geberi
21 ba salahi Hilikia Hasabia ba salahi Yedaya Netane'eli.
22 Ba Ono Lewi: Ba götö ndra Eliasibi, Yoyada, Yohanano, Yadua tetanö ba zura högö ngafu ba ere, irugi razo Dario andrö, razo Ndrawa Weresia.
23 Högö ngafu, ma'uwu Lewi nitanö ba zura hikaya, irugi götö Yohanano, ma'uwu Geliasibi.
24 Ba högö Nono Lewi, ba Hasabia ba Serebia ba Yesua ba Bani ba Kadimieli ba talifusöra, ba gamaudura, ba wanunö, fanunö fangandrö saoha gölö, dali nifakhoi Dawido, enoni Lowalangi, wa mamalamalali ngenoli andrö:
25 Matania ba Bakibukia ba Obadia ba Mesula. Ba sanaro ba mbawandruhö Dalamono ba Akubi, sanaro ba mbate'e girö-girö andrö, ba mbawandruhö.
26 Da'ö [högö ngafu] ba götö Yoyaki, ono Yesua ono Yosadaki, ba ba götö ndra Nehemia kumandru Esera ere sangila amakhoita.

 II. La'amoni'ö göli mbanua 

27 Ba ba we'amoni'ö öli mbanua Yeruzalema, ba lafakaoni'ö Nono Lewi, ladozigö banua si so ira, ena'ö möi ira ba Yeruzalema, ena'ö owua-wua dödöra ba ena'ö mangandrö saoha gölö ira, ba we'amoni'ö andrö, wolau fanunö ba famözi faritia ba folau biola nitika, sebua ba side-ide.
28 Ba owulo ngenoli zanunö andrö, he öri Yeruzalema, ba öri Netofa,
29 ba he banua Mbeti Giligala ba banua Geba ba banua Asimaweti; noa sa ba zi tefasui Yeruzalema labe'e zi no amaedola halama soya khöra sanunö andrö.
30 Ba lahaogö ira ere ba Ono Lewi ba he niha sato, ba bawa göli ba öli, ba lahaogö.
31 Ba uŵa'ö möi ba göli yaŵa zatua mado Yuda, ba ufa'aso zangandrö saoha gölö, dua mbawa sebua, dua ngenoli: Si sambawa sangandrö saoha gölö, ba lasaŵa gambölö, mbawa göli golawua, tete göli lala,
32 ba solo'ö moroi furi Hosaya ba si matonga zatua mado Yuda,
33 ba Asaria ba Esera ba Mesula,
34 mado Yuda ba mado Mbeniyami ba Semaya ba Yeremia, ba ere ösa,
35 si so torofe, ba Sakharia, ono Yonata ono Zemaya ono Matania ono Mikhaya ono Zaturu ono Gasafo;
36 ba talifusönia: Semaya ba Asare'eli ba Milalai ba Gilalai ba Ma'ai ba Netane'eli ba Yuda ba Hanani, solohe nifoli andrö, khö Dawido, enoni Lowalangi; ba föna so Gesera sangila amakhoita.
37 Ba lasaŵa mbawa göli ba gumbu, ba ladölö ira miyaŵa, latöro nibosi andrö, ba mbanua Dawido, ba zanösö ba göli, yaŵa gödo Dawido, ba larugi mbawa göli ba nidanö tanö ba gatumbukha luo.
38 Ba si sambawa sangandrö saoha gölö, ba ba gabera lasaŵa, ba ya'odo zolo'ö da'ö, awö zi matonga zato, ba dete göli, matörö malige "danuri" andrö, marugi göli sawe'e-we'e andrö,
39 ba matörö mbawa göli ba mado Geferayi ba bawa göli ba mbanua satua ba bawa göli gi'a ba malige Hanane'eli ba malige Mea, ba marugi mbawa göli mbiri-biri, ba la'iagö zinga mbawa göli ba gurunga.
40 Ba tobali ba ngai gosali Lowalangi so zangandrö saoha gölö andrö, si dua mbawa, ba so göi ndra'o ba si matonga zatua, awögu,
41 ba ere andrö Eliaki ba Ma'aseya ba Miniami ba Mikhaya ba Eliunai ba Sakharia ba Hanania, si so torofe,
42 ba Ma'aseya ba Semaya ba Eleazari ba Usi ba Yohanano ba Malakhia ba Elama ba Ezeri. Ba manunö zanunö andrö, ba Yiseraya zatuara.
43 Ba sumange sebua labe'e, me luo da'ö, ba omuso dödöra, me no ibe'e khöra wa'omuso dödö sebua Lowalangi, ba he ira alawe ba iraono, ba no somuso tödö, ba tobali aröu misa terongo wa'omuso dödö Yeruzalema.

 III. Aoha gölöra wame'e balazo gere andrö 

44 Ba me luo da'ö, ba tefataro zamaigi-maigi ba mbate'e andrö, ba nibe'e buala andrö, saoha gölö, si a'a hadia ia ba si sambusambua ni'ofulu, ba nihöna ya'ia, ena'ö ba da'ö la'owuloi mbalazo gere ba balazo Nono Lewi, ame'ela mbanua misa, bua nowi; noa sa omuso dödö mado Yuda gere andrö ba Ono Lewi, sangai-ngai halöŵö.
45 Famosumange Lowalangira halöŵö da'ö ba fangehangehao andrö. Ba sanunö andrö ba sanaro ba mbawandruhö, ba la'o'ö nifakhoi ndra Dawido ononia Selomo.
46 Noa sa ba götö föna sa'ae ba götö ndra Dawido Asafo högö zanunö, ba so wanunö ba fangandrö saoha gölö, khö Lowalangi.
47 Ba dozi Iraono Gizeraeli, ba götö Zerubabeli ba ba götö Nehemia, ba labe'e mbobotolö andrö, balazo zanunö ba balazo zanaro ba mbawandruhö, ndrohu-ndrohu mbalazora ma'ökhö; ba danga Nono Lewi labe'e game'ela ni'amoni'ö andrö, ba Ono Lewi zame'e ba ma'uwu Ga'aroni ame'ela ni'amoni'ö.

Faza 13

I. Ifahaogo'ö sibai gosali Nehemia 

1 Ba me luo da'ö, ba labaso ba niha sato zura Moze, ba lasöndra, wa no musura ba da'ö, wa ö'ö manö tola möi banua Lowalangi Ndraono Gamoni ba Iraono Moabi,
2 me no lö la'ohe ö Ndraono Gizeraeli roti ba idanö, föna no, ba me no la'oni Mbileamo andrö, ba wangelifi ya'ira, fangelifi andrö nibali'ö Lowalangida howu-howu.
3 Ba me larongo goroisa andrö, ba laheta ba Ndraono Gizeraeli niha bö'ö fefu.
4 Ba föna da'ö sa'ae, ba no maoso Geliasibi ere, si tengabö'ö Dobia, si no mufataro samaigi-maigi ba mbate'e andrö ba gosali Lowalangida,
5 no ihaogö nahia Dobia andrö mbate'e sebua; ba mege, ba sumange ni'a andrö ni'irö'ö ba da'ö ba kumöyö ba gama-gama ba si sambusambua ni'ofulu mbua nowi ba agu ba fanikha, sinema Nono Lewi ba sanunö ba sanaro ba mbawandruhö, awö mbuala saoha gölö andrö, balazo gere.
6 Be me luo da'ö, ba lö ya'o ba Yeruzalema, noa sa möido khö razo, ba ndröfi si 31 khö Aretazasa, razo Mbabeli; ba lö ara, ba ufuli u'andrö aefa ndra'o khö razo,
7 ba me urugi Yeruzalema, ba u'ila horö Geliazibi andrö, me no ihaogö khö Dobia mbate'e ba zinga golayama gosali Lowalangi.
8 Ba abao sibai dödögu ba da'ö, ba utema uheta ba mbate'e andrö gama-gama Dobia, ahori utibo'ö baero,
9 ba uŵa'ö lafuli lahaogö mbate'e andrö; ba ufuli bakha gama-gama ba gosali Lowalangi, awö zumange ni'a, awö gumöyö.

 II. Itegu zato, me no lö mube'e mbalazo gere 

10 Ba urongo na göi, wa lö mube'e mbobotolö andrö, sinema Nono Lewi, ba no tobali laheta ira Ono Lewi ba sanunö andrö, nifataro ba halöŵöra; no isaŵa mbenuania zamösana.
11 Ba utahigö zatua, umane: Hana wa no la'erogö gosali Lowalangi? Ba ufakaoni'ö ira, ba ufuli ufataro ira ba nahara.
12 Ba dozi niha Yehuda, ba la'ohe zi sambusambua ni'ofulu, bua nowi ba agu ba fanikha, labe'e ba mbate'e wangöhöna andrö.
13 Ba ufataro samaigi-maigi ba mbate'e wangöhöna andrö Zelemia ere ba Sadoki sangila amakhoita ba Fedaya Ono Lewi, ba tohu-tohu dangara Hanano, ono Zakuru ono Matania; da'ö sa zi faduhu dödöma, ba ba dangara tebe'e wamaosa ba dalifusöra.
14 Törö-törö tödöu khögu da'ö, ya'ugö Lowalangigu, ba böi olifugö'ö zi sökhi andrö, nilaugu ba gosali Lowalangigu ba ba halöŵö ba da'ö.

 III. Iŵa'ö sibai zui we'amoni'ö luo sabato 

15 Ba me luo da'ö, ba u'ila ösa ba mado Yuda, solazi bua nagu ba luo sabato ba solohe yomo bua nowi ba samonoro kalide ösi nagu ba bua nagu ba bua ara ba hadia ia na ngawalö, ba solohe yomo ba Yeruzalema, ba luo sabato. Ba utegu ira na la'amawa hadia ia mbalazo.
16 Ba banua Diro andrö, si no fatewu khöra ba da'ö, ba la'ohe yomo gi'a ba hadia ia ngawalö waniaga, ba la'amawa ba niha Yehuda ba Yeruzalema, ba luo sabato.
17 Ba utahigö zalaŵa niha Yehuda, umane khöra: He moroi wa mosala manö ami, wa lö mi'amoni'ö luo sabato?
18 Hadia, tenga no lamanö göi ira tuami, si tobali börö wa ifatörö khöda ba ba mbanua andre wamakao andrö fefu Lowalangida? Ba ya'ami, ba minönö na wönu Lowalangi andrö ba Ndraono Gizeraeli, wolau salakha ba luo sabato!
19 Ba ha si'aikö ogömi ba mbawa göli, sara wongi lö sabato, ba uŵa'ö laduhö mbawa göli; ba u'oroi'ö na: lö tola lafuli labokai, irege no aefa luo sabato. Ba ufataro ösa nono matua andrö khögu, ba zinga mbawa göli, fa böi la'ohe yomo waniaga, ba luo sabato.
20 Ba baero mbanua Yeruzalema la'iagö saniaga ba samawamawa hadia ia ba kade, ba zi bongi, mato dua wongi.
21 Ba utegu ira, umane khöra: Hadia wa baero göli dumao-dao ami ba zi bongi! Na samuza tö, ba ufara'u'ö ami! Ba i'otarai da'ö, ba labato we'amöi na luo sabato.
22 Ba ube'e göi li ba Nono Lewi: lahaogö ira ba möi manaro ba mbawa göli ba we'amoni'ö luo sabato. Ba da'ö göi törö tödöu khögu, ya'ugö Lowalangigu, ba hakhösi tödö ndra'o, ba wa'ebua dödöu andrö, si no fahöna!

 IV. Itenaŵa wangai ono niha baero 

23 Ba me luo da'ö, ba möido göi mufaigi niha Yehuda andrö, si no mangai ira alawe [baero], banua Gasoto ba Iraono Gamoni ba Iraono Moabi.
24 Onora, ba matonga lalau li Gasoto, ba ma li soi no mege, ba lö la'ila li niha Yehuda.
25 Ba utahigö ira, u'elifi ira, ba ubago ösa ndramatua andrö ba udödöni mbura, ba ube'e ba hölu ira khö Lowalangi, umane: Böi mibe'e ba nonora matua nonomi alawe, ba böi mihalö umönömi, ba ma dongami, nonora alawe!!
26 Tenga no da'ö mbörö horö Zelomo, razo Ndraono Gizeraeli? Ba niha baero andrö fefu, ba no lö razo si mane ya'ia, ba no ibali'ö razo Ndraono Gizeraeli fefu ia Lowalangi, balazi wa'omasi Lowalanginia ia. Ba ya'ia göi, ba ira alawe baero zamowöhö, ba wamazökhi horö.
27 Ba iya'e, ba tarongo khömi, mosala sebua ami, sala andrö fefu, wamazökhi horö ba Lowalangida, me mihalö-halö ndra'alawe baero?
28 Ba no umönö Zanabala andrö, banua Horona, nono Yoyada ono Geliasibi ere sebua; ba ufofanö da'ö, uheta ia ba ngaigu.
29 Törö-törö tödöu khöra, ya'ugö Lowalangigu, me no lalau zalakha ba gere ba ba nibe'e ömöra, ya'ira ere ba Ono Lewi!
30 Ba tobali uhaogö ira, uheta khöra huku niha baero fefu, ba uhonogöi halöŵö gere ba halöŵö Nono Lewi, hadia halöŵö zamösana,
31 ba he fame'e eu andrö, na inötö, awö zi a'a hadia ia. Törö-törö tödöu khögu [da'ö], ya'ugö Lowalangigu, ba zi sökhi!

ESITERA

Faza 1

I. Owuloa sebua khö razo Ahasiwero 

1 Ba me luo razo Ahasiwero andrö — Ahasiwero si no razo i'otarai danö Ndrawa Hindru, irugi danö Gaitiofia, razo zi 127 nga'örö danö —,
2 me luo da'ö, me dumadao razo Ahasiwero andrö ba dadaoma razo ba gödo ba Zusa,
3 me no alua mendrua fakhe razo ia, ba ilau fatome, ikaoni nawönia salaŵa fefu ba enoninia, tobali owulo khönia gumandra ba danö Weresia ba ba danö Media ba salaŵa ba kumandru ba danö misa,
4 ba ifa'ele'ö wa'ebua wa'arazonia, awö lakhömi wa'ebuania, ha uga bongi — 180 ngaluo wa'ara —.
5 Ba me no ahori mbongi da'ö, ba ibe'e gö zato fefu razo, ö niha si so ba da'ö ba gödo, ba Zusa, he satua ba he iraono, owuloa si fitu bongi fa'ara, barö göli kabu ba ngai gödo razo.
6 Na lataŵi gulambu safusi ba baru luo sowu waruwaru, nifosinga sinali tarafali ungu, ba firö ni'olaeduru andrö, famakhai ba zi hulö daru nahe maremara. Ba kaso dadaoma niha, ba no böna ame ba firö ba mbale fuwala ba maremara ba baluri ba lazuridi.
7 Ba ana'a mako wamadu, ba oi si faehufaehu mako andrö; ba agu khö razo, ba no fahöna, ba ginötö khö razo soböwö.
8 Ba ba wamadu, ba no mube'e li, wa lö famarou; da'ö sa goroisa razo ba zatua fefu ba gödonia: balazi manö zamösana.

 II. Lö edöna möi wo'omonia Wasi. Ba itibo'ö ia razo 

9 Ba fo'omo razo, Wasi, göi, ba ibe'e göi gö ba ndra'alawe ba gödo razo Ahasiwero.
10 Ba me no önö ngaluo zilalö, me no owua-wua dödö razo, ba nagu, ba ibe'e li khö ndra Mehuma, Bisita, Harabona, Bigita, Abagata, Setara, Kharaka, si dafitu, enoni yomo, sangai halöŵö khö razo Ahasiwero,
11 ena'ö la'ohe khö razo wo'omonia Wasi, sobala högö wo'omo razo, ba wama'ele'ö fa'asökhinia, ba niha sato ba ba zalaŵa, me no si sökhi sibai bawa ia.
12 Ba lö edöna möi Wasi, fo'omo razo, lö i'o'ö niŵa'ö razo, nifa'ema genoni andrö. Ba mofönu sibai razo, humola bakha dödönia.
13 Ba humede razo ba zatua-tua andrö, sonekhe ba wamaigi inötö — fefu hadia ia sa niŵa'ö razo, ba lafatimba'ö ba zonekhe ba huku ba ba wolohe ba lala huhuo;
14 ba si no amaedola zahatö khönia, ba Kharesena ba Setara ba Adamata ba Tarisi ba Meresi ba Maresena ba Memukha, salaŵa Ndrawa Weresia ösa ba salaŵa Ndrawa Media ösa, si dafitu andrö, si fa'ila-ila bawa khö razo ba si no högö ba gamatöröŵania andrö, ba imane razo:
15 Hadia huku nifatörö khö Wasi fo'omo razo, me no lö ni'o'önia oroisa razo Ahasiwero, nifa'ema genoni andrö?
16 Ba imane Memukha khö razo ba ba zalaŵa andrö: Tenga ha sambalö horö khö razo horö Wasi fo'omo razo, no horö ba zalaŵa fefu ba ba niha sato fefu ba danö razo Ahasiwero fefu.
17 Dozi ira alawe, ba larongo dania wolau wo'omo razo, ba tobali la'ositengagö ndra matuara, na lamane: No iŵa'ö razo Ahasiwero, la'ohe khönia wo'omonia Wasi, ba tekhönia möi.
18 Ma'ökho andre ladunö-dunö ba nawö razo salaŵa fo'omo zalaŵa Ndrawa Weresia ba fo'omo zalaŵa Ndrawa Media, si no mamondrongo wolau wo'omo razo andrö ba lö ambö dania wa lö ba dödö ba fangabu dödö.
19 Na möi dödö razo, ba yamube'e goroisa, nitanö ba zura goroisa ba Ndrawa Weresia ba ba Ndrawa Media, fa tebai awu'a: wa lö tola sa'ae i'oroma'ö ia khö razo Ahasiwero Wasi, ba fa'asalaŵania, ba ibe'e ba ndra'alawe bö'ö razo, ba ndra'alawe si sökhi moroi khönia.
20 Ba na larongo goroisa razo andrö, nifarongogö ba gamatöroŵania — si no ebua sibai — ma'asagörö, ba la'ata'ufi ndra matuara ira alawe fefu, he salaŵa, ba he ono mbanua.
21 Ba omasi razo ba awönia salaŵa niŵa'önia andrö; ba i'o'ö razo niŵa'ö Memukha.
22 Ba ifa'ohe'ö zura, idozigö öri barö mbawa razo, sara öri, ba sagörö zura, ha soi ira, ba hadia lira: iramatua zamatörö si so baomonia; ba lira ilau.

Faza 2

I. La'ohe khö razo Gesitera andrö, Iraono Gizeraeli 

1 Ba me no aefa da'ö, me no alö wönu razo Ahasiwero, ba itörö tödönia Wasi, awö wolaunia andrö, awö nihonogöi mege, ba khönia andrö.
2 Ba lamane ono matua andrö khö razo, ngoni-ngoninia: Akha la'alui khö razo nono alawe sawuyu-wuyu ba si sökhi,
3 yamufataro zamaigi razo, yamudozigö öri ba gamatöröŵania, sangowuloi ono alawe sawuyu-wuyu ba si sökhi, fefu, ba wolohe ba gödo, ba Zusa, ba nomo ndra'alawe andrö, barö Mbawa Hega'i samaigi-maigi ira alawe, ba ndra mufatörö wangehao andrö;
4 ba heza dania zomasi razo, ono alawe, ba ya da'ö wo'omo razo, fangali Wasi. Ba omasi razo niŵa'öra, ba i'o'ö da'ö.
5 Ba no so ba gödo, ba Zusa niha Yehuda, Morodokhai döi, ono Ya'iro ono Zime'i ono Gisi, mado Mbeniyami, ni'oloi'ö no,
6 moroi ba Yeruzalema, awö ni'oloi'ö andrö, si fao khö Yekhonia, razo mado Yuda, ni'oloi'ö Nebukanesa, razo Mbabeli.
7 Ba Morodokhai andrö, ba sange'ebua Hadasa — Esitera —, ono dana namania, me no si lö ama ba si lö ina Hadasa andrö. Ba no si sökhi sibai boto nono alawe andrö, ba si sökhi sibai bawa; ba me mate ndra amania inania mege, ba isou ia ononia Morodokhai.
8 Ba me no terongo niŵa'ö razo, oroisania andrö, me la'oya'ö wolohe ba gödo, ba Zusa, barö mbawa Hega'i, ono alawe, ba la'ohe göi Gesitera ba gödo razo, barö mbawa Hega'i, samaigi-maigi ira alawe.
9 Ba omasi ia nono alawe andrö, ebua dödönia khönia; ba i'aliogö wamaigi fangebao andrö khönia, ibe'e dana khönia andrö, ba ifa'aso khönia ngoni-ngoninia andrö, nitehe khönia, si dafitu, ono alawe, moroi ba gödo razo, ba ibe'e nahiania ba he nahia ngoni-ngoninia andrö wondrege zi sökhi mbate'e ba nomo ndra'alawe.
10 Ba lö ni'ombakha'ö Gesitera ha mado ia ba ha niha niwara; noa sa iŵa'ö khönia Morodokhai, böi yamu'ombakha'ö.

 II. Ihalö ia razo 

11 Ba ero ma'ökhö manörö-nörö Morodokhai fönaföna golayama nomo ndra'alawe, ba wamaigi-maigi na lö hadia ia khö Gesitera, ba heza la'ohe ia.
12 Ba ero na irugi inötö, ba möi yomo khö razo Ahasiwero nono alawe, samösa, na no irugi zi 12 waŵa andrö, ba nifatörö khönia nihonogöi ba ndra'alawe andrö, — si manö sa wa'ara wangehao andrö khöra: önö waŵa lagule'ö wanikha emuri, ba önö waŵa göi zamohua bö'ö, ba hadia ia na wangehao ndra'alawe —:
13 ba na möi yomo khö razo nono alawe, samösa, ba lötolalö labe'e khönia fefu hadia ia zomasi ia, ena'ö i'ohe ba gödo razo, na i'otarai nomo ndra'alawe andrö.
14 Na bongi möi ia yomo [khö razo], ba na moluo, ba ifuli ia, ba ba nomo ndra'alawe si sambua möi ia ba da'ö, barö mbawa Za'asa-gasa, enoni yomo khö razo, samaigi-maigi dongania ba döi; ba lö tola sa'ae möi ia khö razo, ha na no omasi razo ia, ba na ifakaoni'ö.
15 Ba me no irugi inötö khö Gesitera, ono Gabihailo, tana nama Morodokhai andrö, si no manou ya'ia ononia, me no irugi inötö khönia, ba möi ia yomo khö razo, ba lö hadia ia i'andrö, ha niŵa'ö Hega'i andrö, enoni yomo khö razo, samaigi-maigi ira alawe. Ba la'omasi'ö Gesitera dozi sangila ya'ia.
16 Ba lahalö yomo khö razo Ahasiwero, ba gödo razo khönia, Gesitera, ba mbaŵa si fulu — baŵa Tebeti —, me no alua meönö fakhe razo ia.
17 Ba omasi razo Gesitera, moroi ba wa'omasinia ndra'alawe bö'ö fefu, ba ebua dödönia khönia, moroi ba wa'ebua dödönia ba nono alawe bö'ö fefu. Ba ibe'e ba högönia mbala högö wo'omo razo ba ibali'ö fo'omo razo, fangali Wasi.
18 Ba ilau walöŵa sebua razo, ikaoni nawönia salaŵa ba enoninia, fefu; falöŵa ba wangai Esitera, ba ba danö göi itehe wolombase, ba mame'e buala ia, fa'oböwö razo.
19 Ba me lafuli la'owuloi nono alawe, ba no dumadao ba zinga mbawandruhö khö razo Morodokhai —.
20 Ba lö ni'ombakha'ö Gesitera ha niha niwara ba ha mado ia, no i'o'ö niŵa'ö Morodokhai khönia, no ifondrondrongo niŵa'ö Morodokhai, si mane mege, me iraono ia na baomonia.

 III. I'ombakha'ö Morodokhai zamunu razo ena'ö 

21 Me luo da'ö, me no dumadao ba zinga mbawandruhö khö razo Morodokhai, ba tesao wa'afökhö dödö genoni yomo khö razo, darua ira, Bigitana ba Teresi, sanaro ba mbawandruhö, ba la'alui wamunu razo Ahasiwero.
22 Ba irongo da'ö Morodokhai ba i'ombakha'ö khö Gesitera, fo'omo razo, ba Esitera zama'ema khö razo niŵa'ö Morodokhai.
23 Ba lasekhegö ba larongo, wa tenga faya, ba lataŵi zi darua andrö ba gatunga. Ba tetanö ba zura da'ö, ba zura hikaya khö razo.

Faza 3

I. Lö ifosumange Hamano andrö, nibali'ö razo salaŵa, Morodokhai. 

1 Ba me aefa da'ö, ba ibali'ö salaŵa Hamano razo Ahasiwero, Hamano ono Hamedata, ma'uwu Agagi, i'ebua'ö, ba yaŵa dadaoma zalaŵa bö'ö fefu ba ngainia ibe'e dadaomania.
2 Ba dozi enoni razo, si so ba gödo khö razo, ba latuhi danö ba lafalögu tou ira föna Hamano, me no oroisa razo da'ö ba khönia. Ba Morodokhai, ba lö ituhi danö ba lö ifalögu tou ia.
3 Ba lamane enoni razo, si so ba gödo khönia, khö Morodokhai: Hana wa ösawö goroisa razo?
4 Ba ero maokhö lamanö khönia, ba lö ifondrondrongo, ba la'ombakha'ö khö Hamano, ba wamaigi, na lö te'ala Morodokhai; noa sa i'ombakha'ö khöra, wa niha Yehuda ia.

 II. I'alui lala ba wangohori niha Yehuda Hamano 

5 Ba me i'ila Hamano, lö ituhi danö fönania Morodokhai ba lö ifalögu tou ia, ba mofönu sibai ia.
6 Ba faya-faya iŵa'ö tödönia, na ha samösa Morodokhai ibunu; me no la'ombakha'ö khönia ha soi Morodokhai, ba i'alui lala Hamano, ba wangohori niha Yehuda, iwa Morodokhai, fefu; ba danö Ahasiwero, ma'asagörö.
7 Ba ba mbaŵa si föföna — baŵa Nisana —, me no alua mewelezara fakhe razo Ahasiwero, ba lalau "wuri" — dahö-dahö — föna Hamano, la'erogö ma'ökhö ba la'erogö baŵa, ba göna ba zi meweledölu ba mbaŵa si felendrua — baŵa Adara.
8 Ba imane Hamano khö razo Ahasiwero: So soi sambua, si no muzaewe ba niha bö'ö, ba danö fefu, barö mbawau ba si no tonia; huku khöra, ba no faehu ba huku niha bö'ö fefu, ba oroisa razo, ba lö la'o'ö, ba no tenga si nangea, itehe manö khöra da'ö razo.
9 Ba na atulö khö razo, ba nibe'e sura, ba wangohori ya'ira, ba ube'e ba danga ndra tua kumandru wirö, 44.120.000 ba rufia, ena'ö labe'e ba nahia girö-girö khö razo.
10 Ba isöbi ba durunia laeduru razo, laeduru si so tandro, ba ibe'e khö Hamano andrö, ono Hamedata, ma'uwu Agagi, udu niha Yehuda.
11 Ba imane razo khö Hamano: Firö andrö, ba khöu labe'e, ba ba niha andrö, ba lau zomasi'ö.
12 Ba humede ira ba durutuli razo ba zi meweledölu ba mbaŵa si föföna; ba latörö sibai nihonogöi Hamano, wama'ohe'ö sura ba nifataro razo ba ba gumandru ba zi sagösagörö tanö, ba ba zalaŵa soi niha misa, dali wanura khöra ba danöra ba he li soi andrö misa. Töi razo Ahasiwero nibe'e ba zura goroisa andrö, ba lafotandro tandro ba laeduru andrö, khö razo.
13 Ba ladozigö tanö barö mbawa razo, wama'ohe'ö sura andrö ba zinenge si fagohi, ba wangohori niha Yehuda, ba wamakiko, ba wamunu, he iraono ba he satua, ba iraono sawuyu ba ira alawe, ha ma'öma'ökhö, ba zi meweledölu ba mbaŵa si felendrua — baŵa Adara —, ba ba worabu zi so khöra, amaedola zi lö sokhö.
14 Ba da'ö niŵa'ö ba zura andrö: ladozigö tanö wame'e oroisa, ena'ö dozi niha zamondrongo, ba ena'ö no te'anö ira, na irugi baŵa da'ö.
15 Ba la'aliogö sinenge andrö, si fagohi, la'o'ö niŵa'ö razo, me ha si'aikö tebe'e goroisa andrö, ba gödo, ba Zusa. Ba mudadao manga razo, awö Hamano; ba banua Zusa, ba si tobali tödö.

Faza 4

I. Irongo Esitera wa'abu dödö Morodokhai ba fa'abu dödö niha Yehuda 

1 Ba me irongo Morodokhai niŵa'ö andrö fefu, ba isika nukhania, i'onukha gonigoni ba ilau nawu ba högönia, ba möi ia baero ba newali, mangarö-ngarö sibai ba mege-ege.
2 Ba irugi fönaföna mbawa göli khö razo. Ba bawa göli khö razo, ba lö tola itörö sobaru gonigoni.
3 Ba dozi tanö, heza terongo niŵa'ö razo, oroisania andrö, ba abu sibai dödö niha Yehuda, ba mamoni ba gö ira ba mege-ege ba mangarö-ngarö, ba ato zamöröni gonigoni ba awu.
4 Ba so ngoni-ngoni Gesitera, ono alawe ba enoninia iramatua, la'ombakha'ö khönia da'ö, ba abu sibai dödö wo'omo razo andrö. Ba ifa'ohe'ö nukha, nukha Morodokhai, ena'ö ifuli iheta gonigoni andrö; ba lö ihalö.
5 Ba humede Gesitera khö Hatakha, enoni yomo khö razo, nibe'enia enoni Gesitera, ba ifatenge khö Morodokhai, ba wanofu hadia geluaha da'ö fefu, hana wa lamanö.
6 Ba möi tou Hatakha khö Morodokhai ba newali, fönaföna mbawa göli khö razo.
7 Ba ahori i'ombakha'ö khönia Morodokhai, he lawisa khönia mege ba fa'ebua wirö andrö, nifabu'u Hamano, nitulo, nibe'e ba nahia girogirö khö razo, ba niha Yehuda, ena'ö labunu ira.
8 Ba ibe'e göi khönia zura goroisa andrö, sagörö, oroisa moroi ba Zusa, ba wangohori niha Yehuda, ena'ö i'oroma'ö khö Gesitera, ba ena'ö i'ombakha'ö khönia, wangandrö khönia yamöi yomo khö razo, ba wangandrö khönia fa'ahakhö dödö ba fangorifi iwara.

 II. Edöna möi ia khö razo 

9 Ba so Hatakha, i'ombakha'ö khö Gisitera niŵa'ö Morodokhai.
10 Ba ifafuli'ö li khö Morodokhai khö Hatakha andrö, imane:
11 Dozi enoni razo, ba he niha sato ba danö razo, ba no larongo, wa ha sara huku, huku mate, na so zi möi bakha khö razo, ba golayama tanö bakha, na si lö mukaoni, fefu gofu ha niha, he iramatua, ba he ira ala'we, ato na so ni'oro'ö razo si'o razo andrö khönia, ena'ö auri ia. Ba ya'odo, ba no sara waŵa sa'ae, ba lö sihede khögu, ba we'amöi khö razo.
12 Ba me no lafuli khö Morodokhai niŵa'ö Gesitera,
13 ba ifafuli'ö göi li khö Gesitera Morodokhai, imane: Böi ŵa'ö tödöu, ha ya'ugö dania zauri niha Yehuda, me no ba gödo razo so'ö.
14 Na si ndruhu sa lö hede-hedeu ba götö da'e, ba so dania wangefa niha Yehuda ba fangorifira, ta'ila heza moroi, ba ya'ugö ba si samba omo ya'ami, ba si mate. Ha zangila, na tenga börö götö da'e, wa no tobali fo'omo razo ndra'ugö!
15 Ba ifafuli'ö zui li khö Morodokhai Esitera, imane:
16 Ae falukha'ö niha Yehuda, banua Zusa, ba mi'amoni ba gö, khögu: tölu ngaluo ba tölu mbongi, ba böi manga ami, ba böi mibadu hadia ia; ba ya'o göi, ba umanö göi wamoni, awö ngoni-ngonigu andrö, ono alawe. Ba aefa da'ö, ba möido yomo khö razo, he ŵa'ae no fanawö oroisa da'ö. Na matedo, ba hana na matedo!
17 Ba mofanö Morodokhai, i'o'ö sibai nifaŵa'ögö Gesitera khönia.

Faza 5

I. Lö mofönu razo, ebua dödönia khö Gesitera 

1 Ba me no aefa dua wongi, ba i'obaru mbaru wo'omo razo Esitera, ba i'agö golayama tanö bakha, ba gödo razo, ba gamaudu gödo, me no dumadao ba dadaoma razo khönia razo, yomo ba gödo, ba gamaudu mbawandruhö ba gödo.
2 Ba me i'ila wo'omonia Esitera, tou ba golayama, razo, ba ebua dödönia khönia, ba i'oro'ö khö Gesitera zi'onia ana'a, si so ba dangania, razo. Ba i'ondrasi Esitera, ibabaya mbalö zi'o.
3 Ba imane khönia razo: Hadia khöu, fo'omo razo, Esitera, hadia ni'andröu? He irege zi matonga gamatöröŵagu, ba latehe khöu!
4 Ba imane Esitera: Na atulö khö razo, ba yamöi manga khögu ma'ökhö, awö Hamano, ba gö andrö, si no u'asiwai khönia.
5 Ba imane razo: Mita'i-ta'i mihede khö Hamano, ena'ö ma'o'ö zomasi Gesitera! Ba me no so razo, awö Hamano, ba wemanga gö andrö, ni'asiwai Gesitera,
6 ba imane razo khö Gesitera, me ibadu-badu nagu razo: Hadia ni'andröu, ena'ö labe'e khöu? Hadia zomasi'ö? He irege zi matonga gamatöröŵagu, ba latehe khöu!
7 Ba itema linia Esitera, imane: Da'ö ni'andrögu ba da'ö zomasido:
8 na no falukhado wa'ebua dödö, wamaigi razo, ba na omasi razo ibe'e ni'andrögu ba itörö khögu zomasido, ba yamufuli möi manga khögu razo, awö Hamano, ba gö andrö, ni'asiwaigu khöra dania, ba mahemolu u'o'ö niŵa'ö razo.

 II. Fayaŵasa Hamano ba fatiusania khö Morodokhai 

9 Ba mofanö Hamano, omuso dödönia ba lö sabu dödönia hadia ia, me luo da'ö. Ba me i'ila Morodokhai ba zinga mbawa göli khö razo, me i'ila lö maoso, ba lö i'ata'ufi ia, ba mofönu sibai Hamano ba khö Morodokhai andrö.
10 Ba itaha zui dödönia Hamano. Ba me irugi khöra, ba ifakaoni'ö zi fahuwu khönia ba fo'omonia Seresi.
11 Ba itunö khöra wa'ebua gana'ania ba fa'oya nononia matua, awö wamosumange razo ya'ia, awö wa no yaŵa zalaŵa andrö ba yaŵa genoninia ibe'e ira razo.
12 Ba imane na Hamano: Ba fo'omo razo, Esitera, ba lö nikaoninia, awö razo, ba gö andrö, nihalönia, ha ya'odo andre; ba he mahemolu, ba no ya'o nikaoni, awö razo.
13 Ba ambö na khögu da'ö fefu, fatua u'ila na dumao-dao ba zinga mbawa göli razo niha Yehuda andrö, Morodokhai.
14 Ba imane khönia fo'omonia Seresi, awö zi fahuwu khönia andrö fefu: Ndramufazökhi gatunga, 50 hela wa'alaŵa, ba mahemolu mbanua, ba öŵa'ö khö razo, ena'ö lataŵi ba da'ö Morodokhai; ba na aefa da'ö, ba ae manga, awö razo, ba ya omuso dödöu! Ba omasi Hamano niŵa'öra, ba ifafazökhi'ö gatunga andrö.

Faza 6

I. Itörö tödö razo wanolo Morodokhai ya'ia. Niŵa'ö Hamano 

1 Ba ba zi bongi andrö, ba lö alau hörö razo. Ba i'oroi'ö zura hikaya, ba labaso khönia.
2 Ba lasöndra, wa no mutanö ba zura andrö, wa no i'ombakha'ö Morodokhai, me labunu ena'ö razo Ahasiwero enoni yomo andrö khö razo, si darua, Bigitana ba Teresi, sanaro ba mbawandruhö.
3 Ba imane razo: Hadia mege nibe'e ba da'ö khö Morodokhai sumange ba si sökhi? Ba lamane ngoni-ngoni razo:
4 Lö mube'e hadia ia. Ba imane razo: Ha niha ba golayama? No irugi sibai golayama tanö baero ba gödo razo Hamano, ba wangandrö khö razo, ena'ö lataŵi Morodokhai, ba gatunga andrö, nifalau'önia khönia.
5 Ba lamane khö razo ngoni-ngoninia: Hamano zi so ba golayama. Ba imane razo: Yamöi yomo!
6 Ba möi yomo Hamano, ba imane khönia razo: He lawisa ba niha somasi razo ifosumange? Ba imane dödönia Hamano: Ha niha zomasi razo ifosumange, na tenga ya'odo?
7 Ba imane khö razo: Na so zomasi razo ifosumange,
8 ba ndramuhalö mbaru razo, ni'obaru razo mege. Awö kudo, ni'okudo razo, nifanaembu saembu khö razo,
9 ba ndramube'e ba danga nawö razo salaŵa mbaru andrö, awö kudo, ena'ö labe'e baru niha andrö, somasi razo ifosumange, ba ena'ö lafakudo ia ba kudo andrö, ba lafanörö-nörö ba newali, ba ndra mu'ao fönania: Da'e nilau ba niha, somasi razo ifosumange!

 II. Ifosumange Morodokhai Hamano. Fa'abu dödönia ba da'ö 

10 Ba imane razo khö Hamano: Ta'i-ta'i halö mbaru andrö, awö kudo si mane niŵa'öu, ba lau da'ö khö Morodokhai, niha Yehuda andrö, sidao-dao ba zinga mbawa göli khö razo; böi ambösi niŵa'öu andrö, fefu!
11 Ba ihalö mbaru andrö Hamano, awö kudo, ifobaru Morodokhai ba ifakudo ba ifanörö-nörö ba newali ba mu'ao ia fönania, imane: Si mane wolau ba niha, somasi razo ifosumange!
12 Ba ifuli ia ba zinga mbawa göli khö razo Morodokhai. Ba fulöi Hamano, isaŵa khöra, no abu dödönia ba no ibalugö högönia.
13 Ba itunö khö wo'omonia Seresi ba ba zi fahuwu khönia da'ö no mege fefu. Ba lamane khönia satua-tua andrö khönia: Na iwa niha Yehuda Morodokhai andrö — me no ibörötaigö ahöndrö ndra'ugö fönania — ba tebai ölaŵa ia, ba tobali alua manö ahöndrö ndra'ugö khönia.
14 Ba lö saetu huhuora na, ba so genoni razo, samangaösö Hamano ba gö andrö, nihalö Gesitera.

Faza 7

I. I'ombakha'ö khö razo dödö Hamano andrö Esitera 

1 Ba so razo, awö Hamano, ba wemanga khö Gesitera.
2 Ba isofu khö Gesitera, me luo da'ö göi, me labadu-badu nagu, imane: Hadia ni'andröu fo'omo razo, Esitera, ena'ö labe'e khöu? Hadia zomasi'ö? He irege zi matonga gamatöröŵagu, ba latehe khöu.
3 Ba itema linia fo'omonia Esitera, imane: Na no falukhado wa'ebua dödö wamaigiu, ya'ugö, razo, ba na atulö khö razo, ba alakha la'orifi ndra'o, börö wangandrögu andre, ba he iwama, börö zomasido andrö.
4 Noa sa mu'amawa ndra'aga, ya'odo andre ba iwama, ba wangohori ya'aga, ba wamunu, ba wamakiko. Na ni'amawa sawuyu iramatua ba sawuyu ira alawe na ato ndra'aga, ba lö hede-hedegu ena'ö; tenga sa si nangea nuduma andrö, wa te'ala razo ibe'e.
5 Ba humede razo Ahasiwero, imane khö wo'omonia Gesitera: Ha niha da'ö ba heza so ia, sama'amöi ba dödönia folau da'ö?
6 Ba imane Esitera: Uduma anrö si fatiu tödö khöma, ba ya'ia Hamano andre, si lö sökhi! Ba tokea sibai Hamano khö razo ba khö wo'omonia.

 II. Fönu razo. Ifataŵi'ö Hamano ba gatunga andrö nitaru'önia 

7 Ba maoso razo, ba wönunia, iböhöli wamadu agu, möi ia ba kabu, ba ngai gödo; ba toröi Hamano, ba wakaosa khö Gesitera, ena'ö lö labunu ia; aboto sa'ae ba dödönia, wa no i'etu'ö hukunia razo, huku famunu.
8 Ba me mangawuli yomo ba naha wemanga no mege razo, moroi ba kabu, ba no ibalöduhini gaso andrö, dadaoma Gesitera, Hamano. Ba imane razo: Hadia, ibunu wo'omo razo ba da'e yomo khögu? Ba ha si'aikö iŵa'ö da'ö razo, ba labalugö sa'ae mbawa Hamano.
9 Ba imane Herebona, enoni yomo khö razo, sangai-ngai hadia ia khönia: Hiza gatunga andrö, ba ngai nomo Hamano, 50 hela wa'alaŵa, nifalau'ö Hamano khö Morodokhai, si no mama'ema fangorifi khö razo. Ba imane razo: Mitaŵi ia ba da'ö!
10 Ba lataŵi Hamano ba gatunga andrö, nifalau'önia khö Morodokhai. Ba awena alö wönu razo.

Faza 8

I. Tebali'ö salaŵa Morodokhai, fangali Hamano 

1 Ba me luo da'ö, ba ibe'e bualania khö Gesitera razo nomo Hamano, udu Niha Yehuda. Ba molala khö razo Morodokhai, me no i'ombakha'ö khö razo Esitera, wa sahatö khönia Morodokhai.
2 Ba iheta laedurunia razo, laeduru si so tandro, nihalönia mangawuli khö Hamano mege, ba ibe'e khö Morodokhai. Ba Esitera, ba ibe'e satua baomo ba nomo Hamano Morodokhai.

 II. Tetehe ba Niha Yehuda lalau mbalö ba zamunu ya'ira ena'ö 

3 Ba ifuli humede Gesitera khö razo, ituhi zalo fönania, mege-ege ia, ba i'andrö wa'ahakhö dödö razo, ena'ö itolo, fa böi alua nifakhai Hamano andrö, ma'uwu Agagi, ba Niha Yehuda, famunu andrö.
4 Ba i'oro'ö zi'onia ana'a andrö khö Gesitera. Ba maoso Gesitera, i'agö föna razo,
5 ba imane: Na atulö khö razo, ba na no falukhado wa'ahakhö dödönia, ba na si nangea iŵa'ö razo ba na omasi ia ndra'odo, ba yamufa'ohe'ö zura, yamu'oroi'ö wangai mangawuli zura no, tödö Hamano andrö, ono Hamedata, ma'uwu Agagi, nifasura'önia, ba wamunu Niha Yehuda ba danö barö mbawa razo, fefu.
6 Tebai sa utaha ufaigi wamunu andrö, si göna niwama ena'ö, ba tebai utaha ufaigi wangohori iwama andrö!
7 Ba imane razo Ahasiwero khö wo'omonia Esitera, ba khö Morodokhai Niha Yehuda: Noa sa ube'e bualagu khö Gesitera nomo Hamano, ba ya'ia, ba no mutaŵi ba gatunga, me no ibabaya Niha Yehuda.
8 Ba ya'ami, ba hana na mifa'ohe'ö zura, hana na töi razo mibe'e ba Niha Yehuda andrö, he wisa zomasi ami, ba mifotandro tandro ba laeduru khö razo. Me no tebai niwu'ai li ba zura, nibe'e töi razo ba si no mufotandro tandro andrö ba laeduru khö razo.
9 Ba humede ira ba durutuli razo, me luo da'ö, ba zi 23, ba mbaŵa si tölu — baŵa Siwana — ba lafazökhi, zura la'o'ö niŵa'ö Morodokhai, ba Niha Yehuda, ba ba nifataro razo ba ba gumandru ba ba zalaŵa, ba nöri andrö fefu, si 127, i'otarai danö Ndrawa Hindru, numalö ba danö Gaitiofia, dali wanura ba zi sara-sara öri ba he li zi sambusambua soi, ba ba Niha Yehuda, ba ba wanurara ba ba lira.
10 Ba ifabe'e'ö döi razo Ahasiwero ba ifotandro tandro andrö ba laeduru khö razo; ba ifa'ohe'ö ba zinenge si fakudo, saösö, kudo ba kandra khö razo kudora.
11 Sura andrö, ba no fanehe razo ba Niha Yehuda ba mbanua misa fefu, hana na la'owuloi ira, ba wanimba samunu ya'ira, ba wangohori sato andrö, ba danö misa samunu ya'ira ena'ö, ba he iraono, ba he ira alawe, ba wamunu, ba wamakiko, ba hana na larabu zi so khöra, amaedola zi lö sokh'o,
12 ha ma'öma'ökhö, ba nöri barö mbawa razo Ahasiwero, fefu, ba zi me 13, ba mbaŵa si 12, — baŵa Adara.
13 Ba taroma li ba zura andrö, ba nibe'e oroisa, nidozigö öri, ena'ö dozi soi zamondrongo, ba ena'ö na si no te'anö Niha Yehuda, na luo da'ö, ba wolau balöra ba nemalira.
14 Ba ha si'aikö tebe'e goroisa andrö, ba gödo ba Zusa, ba mofanö zinenge andrö, saösö, si fakudo ba hulu kudo khö razo, salio ahe, la'o'ö niŵa'ö razo, la'aliogö ira, lafandruo kudo.

 III. Fa'omuso dödö Niha Yehuda ba da'ö 

15 Ba möi tou Morodokhai, iröi razo, baru zalaŵa mbarunia, biru-laŵi ba safusi, ba mosaembu ana'a ia ba mobaru sebua, tarafali ba ungu, ba owua-wua dödö mbanua Zusa, ba omuso dödöra.
16 Noa sa falukha wa'ohahau dödö ba fa'omuso dödö ba fa'owua-wua dödö ba sumange Niha Yehuda.
17 Ba dozi öri ba dozi banua, heza irugi niŵa'ö razo ba oroisania andrö, ba so wa'omuso dödö ba Niha Yehuda ba fa'owua-wua dödö ba femanga-manga, ba owuloa. Ba ato zi tobali Niha Yehuda niha baero, me no ihawui ira fa'ata'ura Niha Yehuda.

Faza 9

I. Lalau mbalöra Niha Yehuda 

1 Ba ba zi me 13 ba mbaŵa si 12, — baŵa Adara — ba nifalua ena'ö niŵa'ö razo, oroisania andrö, luo nidöna-döna zi fatiu tödö ba Niha Yehuda, ba wolaŵa ya'ira, ba zi no tobali, ba nilaŵa Niha Yehuda si fatiu dödö khöra: ba la'owuloi ira,
2 ba mbanuara, ba danö barö mbawa razo Ahasiwero, ba wamunu samunu ya'ira ena'ö. Ba lö solaŵa ya'ira, me no dozi soi ihawui fa'ata'ura Niha Yehuda.
3 Ba latolo Niha Yehuda dozi salaŵa ba danö, ba he nifataro razo ba kumandru ba kumandra, me no ihawui ira fa'ata'ura Morodokhai.
4 No sebua ae Morodokhai, ba genoni razo, ba itöröi danö fefu turiania, me itugu tedou manö wa'ebua Morodokhai andrö.
5 Ba te'ala sibai zi fatiu tödö khöra fefu labe'e Niha Yehuda, lafafahö ba la'ö'ötö, labubunu; somasi ira lafatörö ba zi fatiu tödö khöra.
6 Ba ba hati ba Zusa, ba 500 niha labunu Niha Yehuda, lafakiko.
7 Fabaya Farasandrata ba Dalafono ba Asafata,
8 ba Forata ba Adalia ba Aridata,
9 ba Faramasa ba Arisai ba Arida'i ba Wayesata, ono Hamano andrö,
10 si dafulu, ba ba labubunu, ono Hamano ono Hamedata, udu Niha Yehuda, ba si so khöra, ba lö lababaya.
11 Ba me luo da'ö, ba irongo razo wa'ato nibunu ba hati ba Zusa.
12 Ba imane razo khö wo'omonia Esitera: Ba hati, ba Susa, ba no 500 nibunu Niha Yehuda niha, fabaya ono Hamano, si dafulu, ba ta'ila he wisa wolaura ba nöri bö'ö barö mbawa razo! Ba hadia ni'andröu, ena'ö latehe khöu? Ba hadia zomasi'ö, ena'ö latörö khöu?
13 Ba imane Esitera: Na atulö khö razo, ba ena'ö mahemolu göi latehe ba Niha Yehuda ba Zusa nilaura ma'ökhö; ba ono Hamano andrö, si dafulu, ba ena'ö na lataŵi ba gatunga.
14 Ba ibe'e li razo, la'o'ö da'ö; ba tebe'e goroisa ba Zusa, ba ono Hamano andrö, si dafulu, ba lataŵi.
15 Ba owulo zui Niha Yehuda ba Zusa, ba zi me 14, ba mbaŵa Adara, ba 300 labunu niha ba Zusa. Ba si so khöra, ba lö lababaya.
16 Ba Niha Yehuda ba nöri bö'ö barö mbawa razo, ba owulo, ba latimba zamunu ya'ira ena'ö, wolau balöra ba nudura andrö, ba 75.000 labunu si fatiu tödö khöra, ba si so khöra, ba lö lababaya.

 II. Lahonogöi owasa "Furimi" mbaŵa da'ö 

17 Ba zi me 13 ba mbaŵa Adara lalau da'ö, ba ba zi me 14, ba molombase ira, ba labali'ö baŵa gowuloa ba baŵa wa'omuso dödö.
18 Ba Niha Yehuda ba Zusa, ba no faoma owulo [ba wamunu udura], he ba zi me 13, ba he ba zi me 14, ba tobali ba zi me 15 molombase ira, ba luo da'ö labali'ö baŵa gowuloa ba baŵa wa'omuso dödö.
19 Andrö wa si me 14, ba mbaŵa Adara, labali'ö baŵa wa'omuso dödö ba baŵa gowuloa, si no amaedola gowasa Niha Yehuda ba danö, ba mbanua si zaewe ba danö misa, ba faoma lafa'ohe'ö khö nawöra gurakha.
20 Ba itanö ba zura da'ö fefu Morodokhai, ba ifa'ohe'ö zura ba Niha Yehuda, idozigö öri barö mbawa razo Ahasiwero, he sahatö, ba he saröu;
21 ifakhoi huku da'ö khöra: ero röfi, ba labe'e baŵa si sökhi zi me 14 ba si me 15, ba mbaŵa Adara, —
22 la'ohia'ö mbaŵa andrö mege, ba nitimba Niha Yehuda si fatiu tödö khöra, ba baŵa si tobali fa'omuso dödö fa'atosasa, ba sitobali luo gowuloa fa'abu dödö — wamali'ö baŵa gowuloa ba baŵa wa'omuso dödö, ba zi faoma lafa'ohe'ö khö nawöra urakha, ba ba nibe'e-be'e buala ba zi numana.
23 Ba labe'e huku [ba khöra Niha Yehuda] zi no lafobörö andrö, awö nisura Morodokhai khöra.
24 Me no tödö Hamano andrö, ono Hamedata, ma'uwu Agagi, udu Niha Yehuda fefu, wamunu Niha Yehuda, ba me no ifalau'ö "wuri" — dahö-dahö —, ba wamakiko ya'ira ba ba wangohori,
25 ba me no iŵa'ö razo — me no fahuhuo khönia Gesitera — me no ibe'e zura, alakha khönia tofana mangawuli dödönia famakiko andrö ba lataŵi ia ba gatunga, fabaya iraononia.
26 Andrö wa labe'e töi mbaŵa andrö "wurimi", börö "wuri" andrö, ba ösi zura no mege fefu, awö zi no falukha ira, ba he nirongora.
27 Ba lahonogöi huku da'ö Niha Yehuda, ba khöra ba ba nga'ötöra dania, ba he ba zi möi banuara, huku si tebai awu'a: la'amoni'ö mbaŵa andrö, si dua ngaluo, dali zi no mube'e ba zura ba fangohonogöi ya'ia.
28 Ba fa böi olifu ira mbaŵa da'ö ba ena'ö latörö, götö-götö wa'ara dania, dozi omo ba dozi öri ba dozi banua, fa böi taya ba Niha Yehuda mbaŵa "wurimi" andrö, böi manö olifu nga'ötöra mitou.
29 Ba labe'e ba zura fo'omo razo, Esitera, ono Gabihailo, ba Morodokhai, Niha Yehuda andrö, labe'e fangaronia wa'asalaŵara andrö, ba wame'e sura "wurimi" andrö si sambua.
30 Ba ifa'ohe'ö zura ba Niha Yehuda fefu ba nöri andrö si 127, amatöröŵa Gahasiwero ma'asagörö ihaogö linia khöra, soroi ba dödö,
31 ba wame'e huku mbaŵa "wurimi" andrö, ba ginötö nihonogöi, dali wa no labe'e huku Morodokhai Niha Yehuda ba fo'omo razo Esitera, awö wa no labe'e huku khöra ba ba nga'ötöra mitou gamakhoita andrö ba wamoni ba gö ba ba wangarö-ngarö.
32 Ba tobali huku nifakhoi ba "wurimi" andrö ba goroisa Gesitera; ba tetanö ba zura.

Faza 10

Fa'ebua Morodokhai 

1 Ba ifobeo niha ba danö ba ba hulo razo Ahasiwero.
2 Ba fangoroma'önia fa'ebuania ba fa'abölönia, ba fangombakha lakhömi Morodokhai, me no ifolakhömi ia razo, ba no mutanö ba zura hikaya razo ba Media ba ba Weresia.
3 Niha Yehuda andrö Morodokhai, ba no tambalina razo Ahasiwero, ba no ebua döinia ba niha Yehuda, ba omasiö niwara fefu ia, me no sangalui fangorifi madora, ba me sohare niwara i'alui ba huhuonia iefu.

YOBI

Faza 1

I. Fa'atulö Yobi andrö ba fa'ohahau dödönia 

1 So niha [föna], ba danö Usi, Yobi döinia, niha satulö ba sadölö tödö, sangata'ufi Lowalangi ba si fa'udu ba zi lö sökhi.
2 Ba fitu nononia matua ba tölu nono alawe.
3 Ba 7.000 khönia mbiri-biri ba 3.000 gondra, ba 500 fasa zaŵi ba 500 galide si alawe, ba ato sibai zawuyunia; tobali salaŵa niha da'ö, moroi ba niha bö'ö fefu, tanö ba gatumbukha luo.
4 Ba maoso-maoso nononia matua, lalau fatome, samösa ma'ökhö, ba lafakaoni-kaoni'ö dalifusöra alawe si datölu andrö, ba wemanga khöra.

5 Ba na no fatutu watomesa andrö, ba ifaŵa'ögö khöra Yobi, ena'ö na lasala'ö ira. Ba ihulö wongi wemaoso, ibe'e zumange nitunu, i'ohia'ö wa'atora. Imane sa'ae Yobi: Ma dania no molalö nonogu andrö, ma no la'erogö Lowalangi tödöra! Si manö-manö wolau Yobi andrö.

 II. Ilulu Yobi Lowalangi ba danga Zatana ba wanandraigö ya'ia 

6 Ba samuza ma'ökhö, ba so nono Lowalangi, ba wangondrasi Yehowa, ba fao göi khöra Zatana.

7 Ba imane Yehowa khö Zatana: Heza ö'otarai? 

Itema li Yehowa Satana, imane: U'otarai kumoli, no utöröi guli danö!

8 Ba imane Yehowa khö Zatana: Hadia, no önehegö göi genonigu Yobi andrö? Lö'ö sa famaedonia ba guli danö, ba wa'atulö ba ba wa'adölö dödö, ba wangata'ufinia Lowalangi ba ba wa'udusa ba zi lö sökhi.

9 Itema li Yehowa Satana, imane: Hadia, i'ata'ufi göi Lowalangi Yobi, lö böli gölönia? Tenga no öfoba'a-ba'a ia ba omonia, fabaya fefu zi so khönia, fasui?
10 Halöŵö dangania, ba no öfahowu'ö, ba itugu oya manö gurifönia ba danö.
11 Ba tema oro'ö dangau ba babaya zi so khönia fefu, ba lö zi lö ikaoni ba mbawau, wa i'erogö ndra'ugö.

12 Ba imane Yehowa khö Zatana: Hiza, fefu hadia ia, zi so khönia, ba ya so ba dangau, ba böi babaya mbotonia!

Ba mofanö Zatana, iröi Yehowa.

 III. Taya fefu zi so khönia ba tekiko göi nononia. Fa'ebolo dödönia 

13 Ba ha samuza ma'ökhö, me manga-manga nono Yobi ono matua ba ononia alawe, ba nomo ga'ara si a'a, ba me labadu-badu nagu,
14 ba so zangombakha turia khö Yobi; imane: No manguhundra laza zaŵi ba mangalui göra galide si alawe, ba hinölu,
15 ba so manö Ndrawa Zaba, la'oloi'ö, ba la'ö'ötö si'öli zawuyu, ba ha ya'o zoloi, ba wangombakha khöu.
16 Ba lö saetu na li da'ö, ba so zamösa tö, imane: No aekhu galitö Lowalangi, moroi ba mbanua si yaŵa, ba no i'a mbiri-biri, fabaya sawuyu, ba ha ya'o zoloi, ba wangombakha khöu.
17 Ba lö saetu na li da'ö, ba so zamösa tö, imane: Tölu bawa zabölö Ndrawa Galedaia, ba lahawui manö gondra, larabu; ba sawuyu, ba la'ö'ötö si'öli, ba ba ya'o zoloi, ba wangombakha khöu.
18 Ba lö saetu na li da'ö zui, ba so zamösa tö, imane: Manga-manga mege nonou matua ba onou alawe, ba nomo ga'ara si a'a,
19 ba i'ozumagö so nangi sabölö, moroi ba danö si mate, telobi ba nomo andrö, ba watalingania ma'a'öfa, ba adudu, ilangö ndraonou andrö ba mate ira, ba ha ya'o zoloi, ba wangombakha khöu.

20 Ba maoso Yobi, isika nukhania, ifatöwö'ö mbunia; ba ifalögu tou ia ba danö, mangalulu ia.
21 Imane: Lö nukhagu, me u'otarai dalu ninagu, ba lö nukhagu, na mangawulido dania, Yehowa zame'e ba Yehowa zangai; nisuno döi Yehowa!

22 Ba da'ö fefu, ba lö lalö Yobi, ba lö iŵa'ö si lö göna nilau Lowalangi.

Faza 2

I. Fanandraigö Yobi faoma fökhö 

1 Ba samuza ma'ökhö, ba ifuli momöi nono Lowalangi, ba wangondrasi Yehowa; ba möi awöra Zatana göi, ba wangondrasi Yehowa.

2 Ba imane Yehowa khö Zatana: Heza ö'otarai? 

Itema li Yehowa Satana, imane: U'otarai kumoli, no utöröi guli danö.

3 Ba imane Yehowa khö Zatana: Hadia, noa göi önehegö genonigu Yobi andrö? Lö'ö sa famaedonia ba guli danö, ba wa'atulö ba ba wa'adölö dödö ba ba wangata'ufi Lowalangi ba ba wa'udusa ba zi lö sökhi. Lö'ö na niböhölinia satulö andrö khönia, ba no öfarou ndra'o, ba wamakao ya'ia, lö börö-börö!

4 Itema li Yehowa Satana, imane: Uli zalahi guli! — ba fefu hadia ia, okhöta niha, ba ilulu, asala auri ia!
5 Ba tema oro'ö dangau, babaya nösinia, ba lö zi lö ikaoni ba mbawau, wa i'erogö ndra'ugö!

6 Ba imane Yehowa khö Zatana: Hiza, ba dangau so ia, ba böi etu'ö nosonia!

7 Ba mofanö Zatana, iröi Yehowa, ba ibözi Yobi bio, i'otarai narö kahe, numalö ba gagalizuzu.

8 Ba ihalö duga lawu, ba woga'a-ga'a ösinia, dumadao ia bawu.

9 Ba imane khönia fo'omonia: Hadia, aro zui na dödöu ba zatulö andrö khöu? Tema efa'ögö khö Lowalangi ba yagö mate!

10 Ba imane khönia: Fehede zi lö tödö wehedeu. Si sökhi andrö, ba no tatema khö Lowalangi, ba hadia tatimba zi lö sökhi? Ba da'ö fefu, ba lö horö mbewe Yobi.

 II. Möi mamaigi ya'ia zi fahuwu khönia, si datölu 

11 Ba larongo zi fahuwu khö Yobi — datölu ira — fefu wamakao andrö, si no göna ia, ba maoso ira, i'otarai mbanua khöra zamösana: Elifasi, banua Dema ba Bilidado, banua Zua ba Sofari, banua Na'ama, mamagölö ira, ba we'amöi, ba wangoroma'ö fa'ahakhö dödöra ba ba wondrara tödönia.
12 Ba me lafaöga höröra, me aröu na ma'ifu ira, ba lö la'ila wa ya'ia; ba mege-ege ira, ba lasika nukhara, dozi ira, lafazaumba miyaŵa gawu-gawu, satoru ba högöra.
13 Ba dumadao ira, awönia, ba zalo, fitu ngaluo ba fitu mbongi, samösa lö sihede khönia, sambua li lö'ö, me no la'ila, wa no falawu wa'afökhö andrö khönia.

Faza 3

I. I'elifi mbaŵa wa'atumbunia Yobi 

1 Aefa da'ö, ba humede Yobi, i'elifi mbaŵa wa'atumbunia.
2 Humede ia, imane:

3 "Yatekiko mbaŵa andrö, ba zi tumbu ndra'o, ba bongi andrö, me laŵa'ö: No tumuge nono matua!
4 Ya'ogömi-gömi mbaŵa da'ö; böi yamusofu ia Lowalangi si yaŵa ba böi yatobaha khönia fa'amoluo!
5 Ndramu'andrö mangawuli ia fa'ogömi-gömi ba si bongi; yamuhawui ia salu ba yamufeta'u ia fangogömi-gömisi zi moluo.
6 Bongi andrö, ba yamöi ondra'ua zogömi-gömi: Böi omuso dödönia ba ngenoli mbaŵa ndröfi andrö, böi yala'erai awö mbaŵa bö'ö.
7 Ya lö tumbu niha sa'ae ba mbongi da'ö: böi ya'owua-wua dödö niha ba khönia!
8 Ndramu'elifi ia sangelifi baŵa, sangila mamarou maliu.
9 Yandrundrumö ndröfinia na arakha moluo: yamudöna-döna haga — zaya-zaya gölö! alösu böi yamu'ila hörö wa'amoluo!
10 Me lö niduhönia khögu talu ninagu ba me lö nibini'önia khögu famakao, fa böi i'ila hörögu!

 II. Mangarö-ngarö ia ba wamakao andrö 

11 Hana wa lö mate ndra'odo ba dalu ninagu? hana wa lö aetu nosogu, me böla ndra'o?
12 Hana wa nihagi na ndra'odo ba hana wa la'oro'ö khögu mbalö meme, nisisiögu?
13 Tobali no adölö tou ndra'o mena'ö iada'e, ba molombase; mörö mena'ö ndra'o ba ahono dödögu,
14 awö razo ba awö gumandru, sangotomosi khöra adudula,
15 ba ma awö zalaŵa sebua ana'a, samo'ösi omora firö.
16 Ba ma zui si mane tabina saekhu, niko'o ba danö; lö'ö manö ya'odo, si mane tabina, si lö irai mangila haga zi moluo.
17 Ba da'ö labato wabötusa sebua horö ba ba da'ö ahono zi no atage.
18 Sohahau dödö nikuru fefu, lö larongo li mandru.
19 He iraono ba he satua, ba fagölö-gölö ba da'ö, ba aefa zawuyu khö zokhö ya'ia.
20 Hana wa ifohaga zi numana, ba hana wa i'orifi zabu tödö?
21 Si döna-döna fa'amate ba lö alua, sangalui ya'ia moroi ba wangaluinia ana'a.
22 Somuso sibai tödö, si karaini fa'iki ena'ö, na falukha lewatö. —
23 Hana wa tefohaga niha, si no tobini lala, niba'a Lowalangi fasui?
24 Noa sa salahi gögu wangarö-ngarö ba no amaedola gelea wege-egegu andre.
25 Na ata'udo hadia ia, ba no gönado ya'ia, ba hadia zihokha mbugu, ba itörödo.
26 Lö si falukhado na wa'ahono, ba he folombase ba he fa'ohahau dödö, ba hiza sa'ae [zui] wamahufa!"

Faza 4

I. Tebai tetiko zatulö tödö 

1 Ba itema li Yobi Elifasi, banua Dema, imane:
2 "Ma dania abua khöu, na taŵa'ö ma'ifu khöu niŵa'öda; ba ha niha zangila momba'a taroma linia?
3 Hiza, no ato nifolalamö tödö, ba no öfuli ö'abe'e-be'e'ö danga si no adada.
4 Ha niha zalau mena'ö, ba no taroma liu zangabe'e, ba no ö'abölö'ö gahe si no mangiwa.
5 Ba iada'e, me ya'ugö zi göna, ba abu dödöu; me itörö ndra'ugö, ba tokea'ö.
6 Hadia, tenga fangabe'e dödöu wangata'ufiu Lowalangi, ba tenga tötönaföu wa'atulömö andrö?
7 Era-era tödöu, na no irai falukha zi tekiko, si lö horö; hadia, no irai tehori zatulö tödö?
8 Ndrege ni'ilagu, ba samaku si lö sökhi ba sanaru famakao, da'ö göi zamasi ya'ia.
9 Ihehaini ira Lowalangi, ba tekiko ira, ba hanu-hanu wönunia andrö ariri.
10 Fendröndrö-ndröndrö zingo ba li harimo — ba ifö nono zingo, ba no mufatö.
11 Mowaö-waö manö zingo, si lö boto, me no ambö ahulua — ba ono zingo, ba muzaewe.

 II. Ba samösa lö niha satulö föna Lowalangi 

12 Ba no urongo daroma li, si lö abölö-bölö; möi ba dögi dalingagu wangöngö-ngöngösa.
13 Na ifakoli ia era-era ba gangilata ba zi bongi, na ihawui niha femörö sabe'e.
14 No ihawuido fanizi-nizi ba fogikhi, manizi-nizi dölagu fefu.
15 Itörödo angi ba mutaro mbörö bu ba nösigu.
16 Ba so ia fönagu — khala-khala mbawania, ba lö u'ila — famaedo niha ba duduma hörögu; ba urongo wangöngö-ngöngösa, imane:
17 'Hadia, so maö niha, satulö föna Lowalangi, hadia, so zamösa, si no ohau-hau föna zomböi ya'ia?'
18 Hiza, ba genoninia andrö aombö dödönia ba ba mala'ika andrö khönia so wa'elungu iŵa'ö.
19 Ba tenga mendrua manö ba zi so ba nose la'uri, si otarai gawu-gawu tou wamobörö, safufu na itörö hama.
20 Lö ikhamö ma'ökhö, ba arasa, tekiko ira lö fangorifi sa'ae, ba lö same'e ba dödö.
21 Na aetu zinali ba nosera andrö [nosora] ba mate manö ira, ba wa'ambö tödö andrö.

Faza 5

I. He wisa ba zi lö tödö 

1 "Tema ao! Hadia so maö zanema liu? Ha khö ötandrösaigö liu, ba ni'amoni'ö andrö?
2 Ba zambö tödö, ba möi famununia walösökhi-sökhi dödönia, ba sowöhö mowa, ba ibunu fökhö dödönia.
3 No u'ila zambö tödö soŵa'a, ba u'anema'ö u'elifi nahiania.
4 Ba ndraononia, ba no aröu wangorifi; möi ira nihundragö ba mbawa göli, lö sangorifi.
5 Basitönia, ba i'a solofo — he niba'a doi, ba ihalö — ba sowökhi tödö zorabu nibaya-bayania.
6 Tenga sa ba gawu-gawu tumbu wamakiko, ba famakao, ba tenga sauri ba danö.
7 Niha andrö, ba ba wamakao sa'ae tumbu, si mane fa'atokana miyaŵa nono galitö ba hola-hola galitö.

 II. Famarou tödö ba wanötöna khö Lowalangi 

8 Ba na ya'o, ba ufuli ena'ö khö Zi lö ambö fa'abölö, ba Lowalangi utunö huhuogu ena'ö.
9 Ba zolau sebua, si tebai aboto ba dödö niha, ba sahöli-höli dödö, si lö mutaha mu'erai,
10 same'e teu ba danö ba sombuwui bolo nowi.
11 Sangalaŵa'ö yaŵa si so tou, ba wolohe ba wangorifi sabu tödö,
12 Si lö boto ibe'e nifakhai zonekhe, fa tebai mofozu nilau dangara.
13 Ira'u zatua-tua, ba wa'onekhera andrö, ba amaedola zi tetaru bagi nikhoi dödö zi töra fa'onekhe.
14 Ba zi ma'ökhö ihawui ira fa'ogömi-gömi, ba hulö na ba zi bongi labayaisi lalara ba zi laluo.
15 Ba tobali i'efa'ö zi numana ba mbawa zi'öli si otarai mbewera, ba ba danga zabölö i'efa'ö.
16 Ba tumbu wanötöna [fangorifi], ba zide-ide ba tefa'afu mbawa walösökhi.

 III. Famarou tödö ba wanehe fotu andrö khönia 

17 Hiza, ya'ahowu niha nitegu Lowalangi! — andrö böi fatuwu khöu wotu andrö khö Zi lö ambö fa'abölö.
18 Ifesokho sa niha, ba ifuli göi idalu-daluni; ifufu, ba sangorifi dangania.
19 Önö ngawalö wa'atosasa, ba i'efa'ö ndra'ugö, ba ba wanete zi önö, ba lö göna'ö si lö sökhi.
20 Na lofo mbanua, ba i'orifi'ö, fa lö mate ndra'ugö, ba ba wanuwö, ba itimba khöu mbawa zi'öli.
21 Teba'a ndra'ugö ba mbözi-bözi lela andrö, ba lö ata'u'ö na itörö famufu.
22 Sa'iki ndra'ugö, na so wamufu ba ma fa'ebua mböli mbalazo, ba alakha lö ata'u'ö gutu ndru'u.
23 Noa sa fawu'u li ndra'ugö ba gara ba danö, ba no fahuwu khöu gutu ndru'u.
24 Ba falukha'ö lö hadia ia ba noseu, ba na öfaigi nibaya-bayamö ba nahiau, ba lö hadia zi lö'ö.
25 Ba falukha'ö ato ma'uwumö, ba madoumö, ba si mane du'u ba danö.
26 Ba ginötö wa'atua örugi lewatö, si mane na te'ohe miyaŵa mbua nowi, na inötö.
27 Hiza, da'ö ia ni'alu-aluima tödöma, si manö ia; fondrondrongo, ba be'e ba dödöu!"

Faza 6

I. Fa'abölö wamakao andrö khönia 

1 Ba itema linia Yobi, imane:
2 "Ena'ö na latulo walösökhi-sökhi dödögu, ba ena'ö na labe'e ba wali'era wamakao andre khögu,
3 ba abua ena'ö, ta'ila, moroi ba wa'abua nene ba mbewe nasi, — andrö elungu-lungu ligu.
4 Noa sa tetaru ba nösigu nono wana Zi lö ambö fa'abölö: ibadu zöfunia tödögu, isuwö, ndra'odo ameta'uö andrö khö Lowalangi!
5 Hadia, mudele maö galide ba zabölö du'u, ba hadia mundröndrö zaŵi si matua ba zí sökhi gö?
6 Hadia, tola ta'a zi nami-namitö lö asio, ba hadia, ami zafusi gadulo?
7 Anuzu dödögu wanuyu ya'ia; ö sowoyu zi manö, uŵa'ö.
8 Ena'ö na itörö zomasido, ba ena'ö na ibe'e Lowalangi zihulu dödögu!
9 Ena'ö na nilau dödö Lowalangi ifufu ndra'odo, ena'ö na ifonumalö dangania, ba wangetu'ö ya'o!
10 Ba fondrara dödögu na atö [da'ö], — ba ufaröga ena'ö ndra'odo ba wa'afökhö andre, si lö fa'ahakhö dödö — wa lö urai uböhöli daroma li Ni'amoni'ö andrö.
11 Ba hadia ato wangabe'egu, wa mombase-mbase na ndra'o, ba he wisa wozu khögu, wa utaha manö dödögu?
12 Hadia, fa'abe'e gowe wa'abe'egu andrö, hadia, no töla garamba nösigu?
13 Hadia, tenga si lö'ö manö fangorifi ndra'odo; tenga no tetimba manö khögu we'e-we'e fefu?

 II. Mangarö-ngarö ia ba wa'afaito nawönia andrö 

14 Saragu-ragu tödö, ba no si nangea lahakhösi tödö awönia, he na iböhöli wangata'ufi Si lö ambö fa'abölö.
15 No lalimodo talifusögu, si mane mbombo, si mane ungo nidanö, si falawu.
16 No olotu idanö sabe'e, ilau ia bakha si baku deu.
17 Na aukhu zino khönia, ba ogo'ö; na abe'e lökhö, ba taya ba nahania.
18 Lahole'ö ira sikoli, lasaŵa miyaŵa danö si mate ba tekiko.
19 Lafaigi-faigi sikoli, banua Dema; sanörö, Dawa Zaba, ba ladöna-döna.
20 Ba tobali si lö boto wanötönara andrö; larugi, ba no saekhu ölö.
21 Si manö sa'ae ami khögu: mi'ila zata'u ita; ba humokha mbumi!
22 Hadia, no uŵa'ö: 'Mi'ohe khögu, ba mibe'e buala famawe'e gana'ami, khögu;
23 mi'efa'ö ndra'o ba danga zi fa'udu ba mihöli ndra'odo ba wa'abölö zamakao ya'o?'
24 Mifahaö ndra'o, ba ubato wehede, ba si no elungu ndra'o, ba mi'ombakha'ö khögu.
25 Hiza, taroma li si duhu, ba manandrösa! Ba hadia nitegu wanegumi andrö?!
26 Hadia, mitegu daroma li, niŵa'ö? — Fehede zaragu-ragu tödö, ba humombo ba nangi!
27 He ba zi lö ama si lö ina, ba milau fadahö-dahö ena'ö, ba si fahuwu khömi, ba mi'amawa.
28 Ba iada'e, ba mitöngöni ndra'odo; hadia, si ndruhu lö ata'udo ulimo ami.
29 Mitandraigö zamuza tö, böi mifatörö zi lö atulö; mifuli mitandraigö, atulö na khögu.
30 Hadia, so ba mbewegu zabila? Hadia, lö i'ila wamakiko ararogu?"

Faza 7

I. Mangarö-ngarö Yobi ba wamakaonia ba ba wamakao niha bö'ö 

1 "Hadia, tenga amaedola halöŵö zanuwö halöŵö niha ba guli danö, ha hadia, lö itörö nitörö genoni?
2 Si mane sawuyu sihulu tödö, ba we'amöi ba lumö ba si mane enoni, si döna-döna luonia,
3 si manö wa no mutörö khögu mbaŵa wamakao, awö wa no te'erai khögu mbongi wa'afökhö.
4 Na möido mörö, ba umane: Ha wa'ara dania maosodo? Ba ara zi bongi, ba atage ndra'o wombali-mbali ya'odo, irege ibörötaigö moluo.
5 Balu-balu nösigu gukuö ba goa-goa, si hulö danö; molawa kuligu, ba ifuli atöla.
6 Alio welalö mbaŵagu, moroi ba zi'ua ba zanoso; taya-taya manö, lö tötönafö.

 II. Fe'angaröfi li Lowalangi, ena'ö ihakhösi tödö ia 

7 Törö-törö tödöu, wa no hulö nangi we'asogu ba guli danö! Lö'ö sa'ae ifuli i'ila wa'ohahau dödö hörögu andre.
8 Hörö zangila ya'odo iada'e, ba lö'ö sa'ae i'ilado dania; na i'alui ndra'o höröu, ba lö ya'odo sa'ae.
9 Si mane lawuo si taya ba silalö misa, si manö wa lö mangawuli miyaŵa zi no numalö ba mbanua tou.
10 Lö'ö sa'ae ifuli ia ba nomonia, ba lö'ö sa'ae i'ila ia nahiania mege.
11 Ba lö'ö sa göi utenaŵa mbewegu, muhede ndra'o, ba wa'atosasa dödögu andre, ba mangarö-ngarödo, ba wa'abu dödögu.
12 Hadia, asi ndra'odo, ba ma hiu, wa öfataro zanaro ya'odo?
13 Na umane dödögu: Fondrara dödögu dania kasogu, itolodo wolu'i famakaogu kasogu andrö,
14 ba ökeani ndra'o fangifi ba öfeta'udo angilata,
15 tobali omasido, na nitögi bagi ndra'o, omasido wa'amate, moroi ba zi no hato töla andre.
16 Ariri manö ndra'o, tenga sauri si lö aetu ndra'odo: böhöido, angi sa we'asogu ba guli danö!
17 Hadia niha, wa no ebua ia ba dödöu, wa no soso dödöu ia?
18 Wa ö'erogö mahemolu, wamaigi-maigi ya'ia, wa lö aedu'aedu ötandraigö ia?
19 Ha wa'ara dania ö'efa'ö höröu khögu; ha wa'ara lö'ö manö öböhöido, irege utölö gilogu?
20 Na so horögu — ba hadia nilaugu khöu, ya'ugö sihörö-hörögö niha? Hana wa öbali'ö tandrösa ndra'o khöu, irege abua ndra'o khögu?
21 Ba hana wa lö öbe'e aefa khögu horögu, hana wa lö öheta lalögu? Ufalögu sa'ae ndra'o tou, ba gawu-gawu, ba na ö'alui ndra'o, ba lö ya'odo sa'ae."

Faza 8

I. Tebai ilau zi lö atulö Lowalangi 

1 Ba itema li Yobi Bilidado andrö, banua Zua, imane:
2 "Ha wa'ara lö öbato huhuo si manö, wa no hulö nangi sabölö mbeweu andrö!
3 Hadia, ifuyu'ö huku Lowalangi, ba hadia, ibila'ö zatulö Si lö ambö fa'abölö?
4 Na no so horö ndraonou khönia, ba no ilulu ira ba huku horöra andrö.
5 Na öforege wangandrö khö Lowalangi, na ökao khö Zi lö ambö fa'abölö, —
6 na no ohau-hau ndra'ugö ba na sadölö dödöu, ba lö zi lö ifaigi-faigi'ö ba i'azökhi naha wa'atulö andrö khöu.
7 Ba na fa'ide-ide mege mbörötau, ba fondrege wa'ebua dania gamozua.

 II. Niŵa'ö ndra tua ba wa'atulö Lowalangi andrö 

8 Sofu manö sa khö ndra tua, ba töngöni hadia ni'alu-alui ndra amara tödöra.
9 Ya'ita sa, ba ha sara wongi na, ba si lö mangila watahögö hadia ia, me no amaedola lumö-lumö we'asoda ba guli danö andre.
10 Ba ya'ira zamahaö ya'ugö, la'ombakha'ö khöu, latunö khöu dödöra andrö.
11 Hadia, auri zukhu, na tenga ba dambu, ba ebua höi, na lö idanö?
12 Auri na, lö mutaba — ba alio oköli, moroi ba ndru'u bö'ö fefu.
13 Da'ö dania lala zolifu Lowalangi, dozi, ba tobali faya dötönafö zebua horö.
14 Saedu'aedu zabe'e dödönia, ba timba gu'ö galaŵa nidöna-dönania.
15 Abe'e dödönia nomonia, ba adudu; i'olembai, ba aso'a.
16 Auri ia ba manöi ba zino, ba ihawui kabunia lewiönia.
17 Iböbö gara tou ŵa'ania, isösö gotalua gara.
18 Ba na Ya'ia zondreha ba nahania, ba i'osilö'ögö ia [nahania andrö], imane: "Lö urai u'ila'ö!
19 Hiza, da'ö wa'omuso dödö ba lalania andrö, ba moroi ba danö tou, ba tumbu mbö'önia!"
20 Hiza, tenga si lö ba dödö Lowalangi zatulö tödö, ba lö ira'u danga zamazökhi horö.
21 Ba ihöna wa'iki ba mbawau ba fanunö ba mbeweu..
22 Si fatiu tödö khöu, ba la'onukha wa'aila, ba ose zebua horö, ba lö'ö sa'ae."

Faza 9

I. Ifa'ele'ö wa lö ambö fa'abölö andrö khö Lowalangi 

1 Ba itema linia Yobi, imane:
2 "Ya'ia, u'ila, wa si manö — he iwisa niha wabu'asa khö Lowalangi!
3 Na omasi ia fasoso, ba he hönö ngawalö isofu, ba sambalö lö i'ila ibu'a niha.
4 Si no atua-tua tödö ba si no fahöna fa'abölö — ha niha zirai fatandro khönia, ba si lö göna hadia ia?
5 Ya'ia andrö, samawu'a hili, si lö oroma, wanuli'ö ba wönunia;
6 Samahisi tanö ba nahania, fa mangiwa gehomonia.
7 Sanenaŵa luo, ta böi tumbu, ba somba'a döfi.
8 Samologö banua yaŵa, ha ya'ia, ba sanörö talu nasi.
9 Somböi dofi soya ba "si tölu", awö "zara" andrö, fabaya bate'e [ndröfi] andrö tanö raya.
10 Solau sebua, si tebai aboto ba dödö niha, ba sahöli-höli dödö, si lö mutaha mu'erai.
11 Hiza, itörö ngaigu, ba lö u'ila ia; amaedola zihombo ia, wanörö, ba lö oroma khögu.
12 Na ihori niha, ba ha niha zanenaŵa ya'ia? Ha niha zi tola manguma'ö khönia: Hadia nilaumö?
13 Lö i'alösi wönunia Lowalangi — noa sa laköwö ira fönania sanolo Dawa Miserayi —
14 ba mendrua manö tebai fabu'a ndra'o khönia; tebai usöndra niŵa'ögu khönia,
15 ya'odo, si tebai manema li, he na lö horögu; sangandrö fa'ahakhö dödö ena'ö ndra'o khönia sanguhuku ya'odo.
16 Ba he ŵa'ae itema ligu, na u'angaröfi li ia, ba tebai faduhu dödögu, wa ifondrondrongo khögu.
17 Irasa na'i ndra'o angi sabölö, ba inönö zokhogu, lö börö.
18 Lö itehe khögu wangahasugö ya'odo, i'abusoi'ö ndra'o safökhö sibai khögu.
19 Na fa'abe'e zabölö mbalazi, ba hiza ia! ba na lala huku mbalazi, ba ha niha zogaoni ya'odo!
20 Na lala khögu, ba bewegu zangetu'ö hukugu; ba na lö horögu, ba si falimo ndra'o ibe'e [bewegu andrö].
21 Lö'ö sa horögu — ba lö ba dödögu nosogu; anuzu dödögu we'asogu ba guli danö.
22 Oi faoma manö, andrö ufalua baeha: faoma ibunu, he satulö ba he si so horö.
23 Na adölö famunu niha mbözi-bözi andrö, ba ma'iki ia ba wa'aragu-ragu dödö zi lö horö.
24 Uli danö andre, ba no mube'e ba danga zebua horö, hörö zanguhuku, ba i'okhö: na tenga ya'ia, ba ha niha na sa!

 II. Tebai fabu'a niha khö Lowalangi 

25 No alio mbaŵagu andrö, moroi ba zi fagohi, moloi, lö mu'ila wa'ohahau dödö.
26 No itörö manö, amaedola dundraha saoha, amaedola moyo sondra'u.
27 Na umane dödögu: Da'u'osolifuagö wa'abu dödögu andrö, da'uböhöli wa lö sökhi-sökhi dödögu ba u'ohau-hau'ö mbawagu;
28 ba humokha mbugu zafökho andrö khögu fefu — u'ila wa lö öbe'e aefa ndra'odo.
29 Lö tola tenga si so horö ndra'odo, ba hadia wa u'eregeisi na dödögu si lö boto?
30 He usasai ndra'o taŵa deu si baku ba he udukhu idanö nawu dangagu,
31 ba ö'ungugö ndra'o ba getuna ba tobali ogoro nukhagu ndra'odo.
32 Tenga niha si mane ya'odo ia, fa u'ila utema linia, fa tola fabu'a ndra'aga föna zanguhuku.
33 Lö khöma same'e ba lala, si faoma manufa tanga ya'aga.
34 Ena'ö na iheta ba hulugu mbözi-bözinia, ba ena'ö na lö ikeani ndra'odo fameta'u andrö khönia:
35 Ba humede ndra'o, lö ata'udo ia; tenga sa si manö dögögu."

Faza 10

I. Mangarö-ngarö sibai Yobi khö Lowalangi 

1 "Anuzu dödögu wa'aurigu, ba lö ubato wangarö-ngarö, humede ndra'o, ba wa'afökhö bakha dödögu.
2 Umane khö Lowalangi: Böi etu'ö hukugu; farongogö khögu, hadia mbörö, wa no hulö ösuwö ndra'odo.
3 Hadia, sökhi dödöu, na öfakao niha? na ötibo'ö niwöwöi dangau, ba na ötehe nikhoi dödö zebua horö?
4 Hadia, no hörö nösi niha höröu, ba no famaigi niha wamaigiu?
5 Hadia, ha fa'anau noso niha wa'anau nosou; hadia, ha sagötö niha götöu?
6 Wa ö'alui lalögu, wa ö'obini horögu?
7 He ŵa'ae no ö'ila, wa si lö horö ndra'odo, awö wa no lö sangefa'ö [ya'o] ba dangau.
8 No tangau zomböi ya'o, nihaogö, botogu ma'asambua — ba hadia, öfakiko ndra'odo?
9 Törö tödöu, wa no öfazökhi ndra'o, amaedola wamöbözi la'uri, ba hadia, öfuli öfufu ndra'odo?
10 Hadia, tenga no öfaduwa tou ndra'o, amaedola wamaduwa susu, ba tenga no abe'e ndra'o hulö kezu, öbe'e?
11 No öfobalu-balu ndra'odo uli ba nagole, ba no öbe'e dayadayania döla ba uo.
12 No öfonoso ndra'o ba no falukhado wa'ebua dödö khöu, ba no öfaigi-faigi ndra'o, no ororogö hanu-hanugu.
13 Ba no öbini'ö da'ö ba dödöu; u'ila wa no nikhoi dödöu zi manö:
14 Na molalö ndra'o, ba ödarodarogö, ba lö zi lö ö'otu'ö ndra'o ba horögu.
15 Na so horögu ena'ö, ba alai ndra'o! Ba he si lö sala ndra'o, ba lö'ö zui ufaöga mbawagu, ya'odo si no fahöna fa'aila, ba sanehenehe famakao!
16 Ba na maöga mbawagu, ba ögohi ndra'odo, timba wolohi zingo, ba ö'oromaroma'ö ba khögu andrö wa'abölöu ba wolau sahöli-höli dödö.
17 Lö öbato wama'aso sasi, udugu, ba öhöna wönumö khögu, mangalingali manö zanuwö ya'odo, öbe'e.

 II Ifuli i'elifi wa'atumbunia 

18 Hana wa no ösöbi ndra'o moroi ba dalu ninagu? Ena'ö na mate mege ndra'o, fatua lö i'ilado hörö niha!
19 Ena'ö na hulö zi lö irai alua ndra'odo, ena'ö na nidölö ba lewatö ndra'o, i'otarai dalu ninagu!
20 Lö anau tö nosogu — ba yamuböhölido, yamu'erogö ndra'o, fa ohahau dödögu, ma'ifu,
21 gasa-gasa usaŵa zi lö fangawuli, tanö sogömi-gömi, si so lumö wa'amate,
22 tanö nihawui fa'ogömi-gömi, si mane na talu mbongi, si göna lumö wa'amate ba si fakuyu manö; hagania, ba no si mane talu mbongi."

Faza 11

I. Itegu Yobi, me no itahigö Lowalangi 

1 Ba itema li Yobi Sofari andrö, banua Na'ama, imane:
2 "Hadia, lö tademadema huhuo si no fahöna andrö, ba alakha lö tebu'a wehede zi beweasö andrö?
3 Hadia, lö'ö sa'ae hede-hede niha bö'ö ibe'e beweu andrö? Hadia, sango'aya ndra'ugö, ba lö la'ailasi'ö?
4 Ömane: 'Satulö niŵa'ögu ba lö salagu, na öfaigidö'.
5 Ba ena'ö na muhede Lowalangi, ena'ö na ifalua baeha niŵa'önia, famu'a wehedeu;
6 ena'ö na ifarongogö khöu zi no tobini andrö, fa'atua-tua, wa no mendrua manö wa'aduhu da'ö, — ba aboto ena'ö ba dödööe, wa i'osilömilagö na Lowalangi horöu ösa.
7 Hadia, ösöndra dödö Lowalangi, ba ökhamö wondrege andrö khö Zi lö ambö fa'abölö?
8 Italu'i mbanua si yaŵa — he öwisa? Abakha moroi ba mbanua tou — hadia nisöndrau?
9 No ebua moroi ba guli danö, ma'asagörö, ba no ebolo moroi ba nasi.
10 Na itörö, ba na ira'u niha, ba na ifalukha'ö zalaŵa rafe — ba ha niha zanenaŵa ya'ia?
11 Ya'ia zangila niha sofaya, oroma khönia horö, he lö ifaigi sibai.
12 Ba isöndra gera-era si lö tödö ba tobali niha nono galide gatua.

 II. Na i'ide-ide'ö ia ena'ö, ba falukha ia wa'ohahau dödönia 

13 Ba na ö'adölö'ö dödöu, na ö'oro'ö dangau khönia —
14 ba no falemba ba dangau horö, heta ia ba böi tehe zi lö atulö ba noseu! —
15 Ba tola sa'ae öfaöga mbawau, lö sala; si lö mangiwa ndra'ugö ba si lö fa'ata'u.
16 Ba taya sa'ae ba dödöu wamakao andrö; na itörö tödöu, ba hulö nidanö, si no ahele misa, öŵa'ö.
17 Ba mohaga dödöu, moroi na laluo, ba he na ogömi-gömi, ba si mane na moluo dania.
18 Ba ödöna-döna zi sökhi, me so na sa dötönafö; ba he na ödarodarogö na, ba möi'ö manö mörö, lö abu dödöu.
19 Ba mörö-mörö'ö, lö si keani ya'ugö, ba ato zomasi mangai tödöu.
20 Ba hörö zebua horö, ba ariri; lö'ö sa'ae saŵatö khöra, ba tötönaföra, ba fa'aetu noso".

Faza 12

I. I'o'aya wa'atua-tuara andrö 

1 Ba itema linia Yobi, imane:
2 "Ya'ia, si ndruhu ami, ba na mate ami dania, ba aetu wa'atua-tua?
3 Ba satödö göi ndra'odo, si mane ya'ami; tenga si tohude ami, moroi khögu, ba ha niha zi lö aboto ba dödö da'ö?
4 Aya zi fahuwu khögu sa'ae ndra'odo, ya'odo andre, nifondrondrongo Lowalangi, me u'angaröfi li ia; aya zatulö tödö ba si lö lalö!
5 Si göna famakao, ba lö ba dödö zohahau tödö — tetuli'ö na zi no mangiwa ahe.
6 Lö hadia ia ba nose zorabu, ba lö fa'abu dödö ba zangandrö fönu Lowalangi, samali'ö Lowalangira gokhöra.
7 Ba sofu ato ba gurifö niha, ba lafahaö ndra'ugö, ba ba wofo ba dalu mbanua, ba la'ombakha'ö khöu.
8 Ba ma zui tanö tou öfaigi, ba ibotokhi ba dödöu; ba i'a ba nasi, ba latunö khöu.
9 Ha niha zi lö aboto ba dödö, ba da'ö fefu, wa no tanga Yehowa zamazökhi si manö.
10 Ya'ia andrö, si so ba danga noso zauri fefu, awö hanu-hanu nösi niha fefu?
11 Hadia, lö itandra daroma li tögi dalinga, si mane araro, na itandra wa'ami gö?
12 Ba zi no tohare huwa so wa'atua-tua, ba ba wa'ara ba guli danö fao wa'aboto ba dödö.

 II. Ba ifa'ele'ö wa'atua-tua Lowalangi ba fa lö ambö wa'abölönia 

13 Ba Khönia so wa'atua-tua ba fa'abölö; Khönia so lala dödö ba fa'aboto ba dödö.
14 Na idudugö hadia ia, ba tebai lafuli la'otomosi; nikurunia, ba lö'ö sa'ae te'efa'ö.
15 Na iba'a nidanö, ba ogo'ö; ba na itöla'ö, ba aruru danö ibe'e.
16 Ba Khönia so wa'abölö ba fa'aro; Khönia zelungu, fabaya samöwöhö.
17 I'oloi'ö zalaŵa rafe, niheta gama-gama, ba awöhö mowa zanguhuku ibe'e.
18 Itoto'ö wesu razo [famesura niha bö'ö] ba ifesu lafoyora,
19 I'oloi'ö gere, niheta baru, ba itimba zi no aro ŵa'a.
20 Ifa'afu mbawa zi no to'ölö ba huhuo, ba ibunu dödö zatua.
21 Ihawui fa lö ba dödö niha bö'ö zalaŵa, ba ilulu mböbö talu zabölö.
22 Ibokai zi no tobini sibai ba zogömi-gömi, i'ohe ba zohaga zi so ba dalu zogömi-gömi.
23 I'abölö'ö soi niha, ba ifuli ifufu; ato sibai ibe'e, ba ifuli ilulu, ni'oloi'ö.
24 Itayaigö dödö zalaŵa niha ba danö, selungu ira, ibe'e, ba zi lö lala, ba danö si mate.
25 Labayaisi lalara ba zogömi-gömi sibai ba alau-lau ira, hulö zi mabu, ibe'e."

Faza 13

I. Khö Lowalangi ebua dödöra iŵa'ö, khönia fa'awö ira 

1 "Hiza, no i'ila hörögu da'ö fefu; no irongo tögi dalingagu ba no utanö ba dödögu.
2 Ni'ilami andrö, ba u'ila göi; tenga sambö moroi khömi ndra'odo.
3 Ba omasido muhede khö Zi lö ambö fa'abölö, fabu'asa khö Lowalangi nilau dödögu.
4 Samakhai faya sa'ae ami ba same'e dalu-dalu si lö boto.
5 Ena'ö na mibato wehede, ba tobali fa'atua-tua, wamaigi niha bö'ö!
6 Mifondrondrongo ato wanegugu [ya'ami]; mibe'e mbörö dalingami ba watahisa mbewegu andre.
7 Hadia, miŵa'ö zi lö atulö, ba wango'awögö Lowalangi, ba milau waya, ba wamohare ya'ia?
8 Hadia, si fa'awö khö Lowalangi ami, hadia, samu'a ba hulu Lowalangi nilaunia ami?
9 Hadia, sökhi maö lawulawu, na isekhegö ami, ma edöna mi'o'aya, si mane fango'aya niha awöra?
10 Lö'ö, lö zi lö i'otu'ö ami, na fa'awö ami, famini tödö.
11 Hadia, lö tokea ami ibe'e fa'asalaŵania, ba lö ihawui ami fameta'unia [ya'ami]?
12 Timba nawu daroma limi, ba ba'a-ba'ami, ba no ba'a-ba'a la'uri.
13 Böi mihede-hede khögu, ba ya'odo zihede; gofu itörö khögu!

 II. Ibu'a ba hulunia, wa mangarö-ngarö ia ba itahigö Lowalangi 

14 Hana wa u'usu nösigu; wolohe ya'ia? Da'ugogohe tangagu nosogu.
15 Hiza, ibunu ndra'o, ba udöna-döna khönia; ba ufa'ele'ö khönia gamuatagu.
16 Da'ö sa'ae wangorifigu, wa tebai i'ondrasi ia sebua horö.
17 Ba mifondrondrongo sibai wehedegu; yamöi ba dögi dalingami wamu'agu andre!
18 Hiza, no ufobörö huhuo andrö, u'ila wa no satulö khögu.
19 Ha niha zi tola fasoso khögu? ba lö'ö sa hede-hedegu ena'ö; mate manö ndra'odo.
20 Ha dua balö zi böi öfatörö khögu, ba lö'ö sa'ae ubini'ö ndra'odo, ba wamaigiu ya'o.
21 Böda dangau khögu, ba böi ifeta'u ndra'o fameta'u andrö khöu.
22 Ba ao khögu, ba ya'o zanema liu; ba ma ya'odo zihede, ba ya'ugö zanedema.
23 Ha wa'oya ato lalögu ba ha wa'oya horögu? Farongogö khögu golalöŵagu, awö horögu!
24 Hana wa öbini'ö mbawau, ba hana wa öbe'e si fa'udu khöu ndra'odo?
25 Hadia öfe'awa mbulu lehu ni'oloi'ö nangi, ba hadia, ögohi döla wakhe si no oköli?
26 Wa no safeto sibai öhonogöi khögu, wa utema amaedola gondröita horögu me ono matua ndra'o?
27 Wa öbe'e ba galo gahegu, wa ödarodarogö nitörögu fefu, awö wa öfa'u'u lalu'a kahegu?
28 Ba no niha sadudu dania ndra'odo, amaedola ni'a go, ba amaedola mbaru ni'a hama."

Faza 14

I. Mangarö-ngarö na ia, ba wa lö boto we'aso niha ba guli danö 

1 "Niha ni'adonogö ndra'alawe, ba lö anunau noso, ba no fahöna wa lö ahono-hono.
2 Amaedola wa'atumbu mbunga wa'atumbunia, ba ifuli aleu, taya, hulö lumö, lö arara.
3 Ba öhörö-hörögö zi manö, ba ödöni ndra'o, ba wanguhuku ya'o!
4 Hadia, so maö zi lö si lö sökhi ba zi otarai zi lö sökhi? Samösa lö'ö!
5 Na no muhonogöi mbonginia, ba na no öhuku mbaŵania; na no öhonogöi wondregenia, si tebai italu'i,
6 ba efa'ö höröu khönia, ena'ö molombase ia, ba ena'ö omasi ia mbaŵania andrö, si mane enoni ba halöŵö.
7 Ba döla geu, ba so sa dötönafö: na te'obö ia, ba ifuli molewiö, lö'ö sa si lö madounia.
8 He ŵa'ae atua ŵa'ania barö danö, ba he ŵa'ae mate duhenia, ba gawu-gawu tou,
9 ba ba hua nidanö andrö, ba ifuli auri ba falukha lewiö, hulö si mane si bohou tumanö.
10 Ba na mate niha, ba adölö tou, na aetu noso niha, ba heza so ia?
11 Si mane fa'ataya nidanö ba mbaŵa, ba si mane fa'ogo'ö mboto nidanö sebua, si mane fa'otufonia,
12 si manö wamadölö niha ya'ia, ba lö'ö sa'ae ifuli maoso. Irege adudu mbanua si yaŵa, ba lö tokea ira, ba lö liŵa-liŵara ba wemöröra andrö.

 II. Omasi ia mate, lö aröuröu dötönafönia, mangarö-ngarö sibai na ia 

13 Ena'ö na ba mbanua tou öbini'ö ndra'odo, ena'ö na öfoba'a-ba'a ndra'o, irege alö wönumö andrö, na öhonogöi wondrege khögu ba na ifuli itörö tödöu ndra'odo.
14 Hadia na mate niha, hadia, ifuli auri? Na si manö, ba alakha lö aetu wanötönagu, götö wasöndratagu andre, irege aefa ndra'o!
15 Ba mu'ao ena'ö ndra'ugö, ba utema liu; humulu ena'ö dödöu ba gomböila dangau andre.
16 Ba iada'e, ba ö'ofaya mbekagu, ba lö'ö sa ö'osilömilagö horögu.
17 No mufotandro lalögu, bakha ba dokosa, ba no ölau wamakhitö ba horögu.
18 Ba si mane hili, sadudu, na aruru, ba si mane kara ba hili, sawu'a,
19 ba si mane na adudu gara ibe'e idanö, si mane na ihanigö danö hohounia, si manö wamufumö tötönafö niha.
20 Öhöndrögö ia, öfaulugö, ba taya ia; tobali mbawania öbe'e, ba ötimba ia.
21 Na lasöndra wa'ebua döi iraononia, ba lö i'ila; ba na ahöndrö ira, ba lö ba dödönia ya'ira.
22 Ha safökhö khönia i'ila ösinia; ha ya'ia ni'abusinia tödö."

Faza 15

I. Itegu Yobi ba huhuonia fayaŵasa andrö 

1 Ba itema li Yobi Elifasi andrö, banua Dema, imane:
2 "Hadia, ilau maö huhuo nifahokha niha satua-tua, wanedema li, ba hadia, ifo'ösi narö dotonia angi timu —
3 fasosota si lö boto ba huhuo si lö guna?
4 Ba öfara'u na'i wangata'ufi Lowalangi, ba taya gera-era ba wangandrö khö Lowalangi, öbe'e.
5 Horöu andrö sa'ae wangatua-tua mbeweu, ba huhuo zonekhe ötuyu.
6 Bawau andrö zangetu'ö hukumö, ba beweu andrö zi möi sasi, udumö.
7 Hadia, si a'a niha ndra'ugö, me tumbu'ö, ba si a'a ndra'ugö moroi ba hili ba danö, me börötau?
8 Hadia, no örongo dödö Lowalangi, ba no öra'ui wa'atua-tua?
9 Hadia ni'ilau, si lö ma'ila ena'ö, ba hadia zaboto ba dödöu, si lö aboto ba dödöma?
10 Ba khöma göi so zatua ba si no tohare huwa, sara ba guli danö, moroi ba wa'ara namau!
11 Hadia, ambö khöu wondrara tödö andrö, khö Lowalangi, ba fangehao li andrö khöu?
12 Hadia wa ifarou ndra'ugö falösökhi-sökhi dödöu, ba hadia wa tegaölögaölö bakha höröu,
13 wa no maoso dödöu khö Lowalangi, wa alua ba mbeweu wehede [si manö]?

 II. Samösa lö niha satulö 

14 Hadia niha, fa sohau-hau ia ena'ö, ba he moroi wa'atulö ni'adonogö ndra'alawe?
15 Hiza, ba ni'amoni'ö andrö khönia na'i aombö dödönia, ba banua si yaŵa, ba tenga sohau-hau wamaiginia.
16 Ba mendrua manö ni'ogorofi andrö, si no fakuyu manö — niha andrö, samamadu idanö si lö atulö.
17 Da'u'ombakha'ö khöu, fondrongondrongo khögu, ba hadia zi no i'ila hörögu, ba udunö-dunö khöu.
18 Ni'ombakha'ö zatua-tua andrö, si lö labini'ö, si otarai götö ndra tua sa'ae.
19 Khöra manö na danö; lö'ö na sa niha bö'ö si fatewu khöra.

 III. Famakao ba fökhö, ba no lua-lua walöatulö 

20 Ba zebua horö, ba sagötö ya'ia, ba lö aefa wa'afökhö, ba no muhuku ndröfi ba zi höndrögö awönia.
21 Humöngö ba dögi dalingania zata'u ita; na lö hadia ia taŵa'ö, ba ihawui ia samufu.
22 Aetu khönia wanötöna fa'aefa ba zogömi-gömi, ba no muhonogöi khönia mbawa zi'öli.
23 Mowaö-waö ia misa, mangalui gö — ba heza so? — i'ila, wa no mube'e fönania mbaŵa si lö haga.
24 Ikeani ia fa'abu dödö ba fa'ata'u; ira'u ia, si mane razo si no mama'anö ya'ia ba wanuwö,
25 me no i'oro'ö dangania, fa'udusa ba Lowalangi, ba me no ilaŵa Zi lö ambö fa'abölö.
26 Amaedola isuwö — no abe'e mbörö du'i — ilau hulu mbalusenia, si no awe'e-we'e,
27 me no ibe'e balu-balu mbawania dawö ba me no motawö göi löwi-löwinia,
28 me no i'agö mbanua nilakha'ö, ba me no i'onahia nomo, si lö tola so niha, si no muhonogöi adudula.
29 Lö falukha mo'ana'a, ba lö aro ba dangania nibaya-bayania, ba lö adada ba danö nifa'ua zi manö.
30 Lö aefa ia ba zogömi-gömi; lewiönia, ba oköli ba galitö, ariri ia ba wönu Lowalangi.
31 Böi abe'e dödönia ba waya, elungu ia: faya sa dania wangali.
32 Lö'ö na sa irugi baŵania, ba no itörö, ba aleu mbulu nohi khönia.
33 Itorugö mbuania si lakiritö, si mane agu, wa'atoru mbowonia, si mane fa'atoru mbowo falo.
34 Nga'ötö zebua horö, ba no timba zi mate, ba alitö zi manga nose zi manga gana'a.
35 Manabina famakao ira, ba la'adonogö wamakiko; faya lua-lua dalura."

Faza 16

I. Mangarö-ngarö ia ba wa lö fa'ahakhö dödö nawönia andrö 

1 Ba itema li Gelifasi andrö Yobi, imane:
2 "No fahöna urongo zi manö; sondrara tödö fangabu dödö ami fefu.
3 Hadia, aetu sa'ae huhuo si lö boto andrö? ma hadia wamarou dödöu, wanedema ligu?
4 Tola sa ulau göi huhuo nilaumi, asala si mane tödögu göi dödömi; tola sa ufakhai ena'ö huhuo khömi, ba tola ufalikhö ndra'o ba khömi andrö.
5 Ba u'abe'e'ö ena'ö dödömi bawagu andre ba urara dödömi bewegu.

 II. Fa'ala'alai ia ba wamakaonia 

6 Na humede ndra'o, ba lö alö wa'afökhö andre khögu; ba na lö hede-hedegu, ba hadia wa'alö?
7 Ba iya'e, ba no erege dödögu ibe'e; no öse'e zoroiyomogu fefu;
8 no öra'u ndra'odo, da'ö wamaduhu'ö. Tobali udugu wa'aririgu andrö, ikaoni ba mbawagu wangadugö ya'o.
9 Isasawi ndra'o fönunia andrö, isuwö ndra'odo; ifatangi mbohania khögu: no udugu ia, i'atarösi hörönia khögu.
10 No lafaboka mbawara khögu, lafalisi mbawagu, fa'ailagu; la'osara'ö dödöra fefu, udugu.
11 No ilulu ndra'o Lowalangi, ba zolau si lö atulö, no itou'ö ndra'o ba danga zebua horö.
12 Sohahau tödö mege ndra'odo, ba i'ogomuzaö ifufu ndra'o; no ituyu mbörö du'igu, ba no irasa ndra'o, ba no ibe'edo tandra wana khönia.
13 Tehawu ndra'o ono wana khönia; ifabali mbuagu, lö fa'ahakhö dödö, aduwa ba danö nösi gawökhu khögu ibe'e.
14 Atölatöla ndra'odo ibe'e, ihawui ndra'o, si mane sanuwö.
15 No ube'e balu-balu gigimögu andrö gonigoni, utagu, ba no utaru'ö ba danö tou dandrugu.
16 No oyo sibai mbawagu, ba wege-ege andrö, ba ba mbu hörögu, ba so lumö wa'amate.
17 He ŵa'ae lö si lö atulö, si falemba ba dangagu, ba he ŵa'ae lö famini tödö ba wangandrögu andrö.

 III. Lö horönia iŵa'ö 

18 He ya'ugö tanö, böi balugö ndrogu andrö! Böi yafalukha wolombase wangarö-ngarögu andrö:
19 Iya'e sa'ae, ba hiza, ba ba zorugo andrö so zamaduhu'ö, khögu, ba ba zalaŵa yaŵa so zi so ba wali khögu.
20 He ŵa'ae fasali khögu nawögu, ba khö Lowalangi ifaöga ia hörögu, mo'ala'ala.
21 Ena'ö ibu'a ba hulu niha, khö Lowalangi, ba ba hulu nono niha, ba khö nawönia.
22 Lö'ö sa oya tö ndröfi, ba utörö lala si lö fangawuli."

Faza 17

I. Mangarö-ngarö na ia ba wamakao andrö 

1 "Aböu hanu-hanugu, no ahori mbaŵa khögu, idöna-döna ndra'o lewatö.
2 Ba hiza, ba la'o'aya na ndra'odo, anehe ndra'o wasosota andrö khöra!
3 Be'e gade, ae ba wali khögu khöu! Ha niha na sa zi fara'u tanga khögu?
4 Tödöra andrö, ba no öduhö, fa böi fa'aboto bakha, andrö göi lö öbe'e möna ira.
5 Na so zi manga mböli nawönia, ba ariri hörö nononia.
6 No ibe'e amaedola ndra'o, ba niha sato, tobali ladidiloi mbawagu.
7 Ba balunö bakha hörögu ba wa'abu dödö, ba hato lumö ndroto-ndrotogu fefu.
8 Ba da'ö tobali dödö zatulö tödö, ba maoso dödö zi lö horö ba zolau si lö sökhi andrö.
9 Ba lö'ö sa iböhöli lalania satulö tödö andrö, ba si lö hadia ia zi falemba ba danga, ba itugu abölö na.

 II. I'arö nawönia andrö: so sa khönia mbörö wangarö-ngarö 

10 Ba ya'ami fefu, ba mi'ondrasi da'e ya'o; lö'ö sa ato usöndra zatua-tua ba khömi andrö.
11 No numalö mbaŵa khögu; no aetu gera-era dödögu andrö, omasiö dödögu.
12 Labe'e si maokhö zi bongi, ahatö zi moluo laŵa'ö, ba si bongi zi so.
13 Na udöna-döna nahiagu mbanua tou, na ba zogömi-gömi ubologö dufogu;
14 na fa'ama ndra'o ba lewatö, ba na fa'inado ba gukuö, ba ma na ga'agu lawe ube'e töinia,
15 ba heza so dötönafögu? nidöna-dönagu, ba ha khö oroma?
16 Ba lazi mbawandruhö mbanua tou isaŵa mitou, na ba gawu-gawu tou ato so wa'ahono dödö."

Faza 18

I. Itegu Yobi ba wangarö-ngarönia andrö 

1 Ba itema li Yobi Bilidado andrö, banua Zua, imane:
2 "Ha wa'ara dania mibato wama'ua bewe andrö? Mi'era-era tödömi, ba awena dania fahuhuo ita.
3 Hana wa mifaedo ita ba zaliŵa-liŵa ba danö, ba hana wa si lö tödö ita, wamaigimi?
4 Ya'ugö andrö, sanasawi ya'ugö ba wönu andrö — hadia, lö niha sa'ae ba guli danö öbe'e, ba awu'a gara ba hili?

 II. Ifa'ele'ö lala zebua horö 

5 Mate sa wandru zebua horö, ba hola-hola galitö khönia, ba no si lö haga.
6 Taya haga baose khönia, ogömi-gömi, ba fandrunia, yaŵania, ba mate.
7 Aböda mbekania, beka zabölö andrö, ba möi famakikonia nikhoi dödönia.
8 Alau sa'ae gahenia ba gu'ö, ba itörö mbalu-balu lösu-lösu.
9 Ikhai mbörö sisinia tandraŵa, iböbö ia fesu.
10 Tou ba danö no labini'ö wesu khönia, fabaya aruru'a khönia ba lala.
11 No te'u'u ia ba gameta'uö, mu'awa ia ibe'e, heza ihundragö danö.
12 I'isö ia famakiko, ba i'olembai ngainia famufu.
13 I'a ndroto-ndroto nösinia; i'ö'ökhi ndroto-ndrotonia si a'a nono wa'amate.
14 Tesöbi da'ionia, teheta ia ba nosenia, nidönadönia, lötolalö i'ondrasi razo gameta'uö andrö.
15 Ba nosenia, ba monahia mbö'önia; tehawui talö balera nahiania mege.
16 Moroi tou, ba mate ŵa'ania, ba ba hogu, ba aleu ndraha.
17 Olifu niha ba danö ia; lö töinia sa'ae ba danö misa.
18 Latimba ia ba zohaga, latuli'ö ba zogömi-gömi; lö'ö sa'ae lafonaha ia ba guli danö.
19 Lö lewiönia sa'ae ba lö madounia ba niwara, ba lö sauri ba nahiania.
20 Ba mbaŵania andrö tobali dödö mbanua tanö ba gaekhula, ba humokha mbu mbanua tanö ba gatumbukha.
21 Si manö sa'ae lala nahia zebua horö, si manö lala mbanua zi lö ba dödö Lowalangi."

Faza 19

I. Mangarö-ngarö zui ia ba wa lö ahakhö dödö nawönia andrö 

1 Ba itema linia Yobi, imane:
2 "Ha wa'ara na mibusi dödögu ba mirasa ndra'odo huhuomi andrö?
3 No mewulu sa'ae mitandraŵaisi ndra'o; lö aila ami mifakaodo.
4 Ba he meziŵa no molalö ndra'o, ba ha sambalö khögu mangawuli.
5 Na si ndruhu edöna fayaŵa ami khögu, ba mi'oroma'ö duruturu, börö wa'ailagu.

 II. Ifuli ifa'ele'ö wamakaonia andrö 

6 Ya'aboto ba dödömi, wa Lowalangi zamaöndrö ya'o, awö wa no ifa'u'u ndra'o u'önia andrö.
7 Hiza, mu'ao ndra'o, umane: 'Famakao!' ba lö samondrongo; u'andrö wanolo, ba lö folohe ba lala.
8 No iba'a lalagu, fa tebai utörö, no ihawui fa'ogömi-gömi döröŵagu.
9 Sumangegu, ba no ituyu, ba saembu ba högögu, ba no iheta.
10 No ifasui ndra'o, wanudugö ya'odo ba taya ndra'o, ba no ideha dötönafögu, timba wondreha eu.
11 Humola wönunia khögu, ba ifaedogö ndra'o ba zi fa'udu khönia.
12 So moroi sa zanuwö andrö khönia, lafari lalara khögu ba lafasui nosegu olombaseŵara.
13 Talifusögu, ba no aröu ifabali khögu, ba no fabö'ö sibai khögu zi fahuwu khögu mege.
14 Lö'ö sa'ae möi khögu golembatagu, ba si no fa'ila li khögu, ba no olifu ira ndra'odo.
15 Moroi yomo khögu ba sawuyugu ono alawe, ba labe'e niha bö'ö ndra'odo, no Dawa ndra'odo wamaigira.
16 Na muhededo ba zawuyugu, ba lö itema ligu, na lö fakaodo khönia.
17 Ogoro ngambatögu hanu-hanugu, ba si manö dalifusögu, ono ninagu, ba wa'aböugu andre.
18 Numalö iraono, ba lö ba dödöra ya'odo; na maosodo ena'ö, ba lahede-hede'ö ndra'o.
19 Dozi la'ogorofi ndra'odo si no fahuwu sibai khögu mege, ba somasi ndra'o ba no tobali udugu.
20 Falemba ba dölagu guligu ba nagolegu, ba hato uli ba mbohagu zauri.

 III. I'andrö wa'ahakhö dödö nawönia 

21 Mihakhösi tödö ndra'o, mihakhösi tödö ndra'o, ya'ami si fahuwu khögu, noa sa gönado tanga Lowalangi!
22 Hana wa migohido, si mane Lowalangi, ba hana wa lö abuso ami wanasawi ya'odo?
23 Ena'ö na tetanö ba zura ligu andre; ena'ö na lasura ba gara wanura, —
24 nisura fanura si'öli ba simo, nisua ba gara, si lö tebulö, irugi zi lö aetu!
25 Ba u'ila: sauri zangorifi ya'odo, ba ifazaŵa dania ia, safuria, yaŵa gawu-gawu andrö.
26 Ba na no adudu guligu andre, ba anehedo Lowalangi, lö ösigu andre!
27 U'ila dania ia, fangorifigu, hörögu ya'o zangila ya'ia, ba tenga niha bö'ö: ariri dödögu, barö dotogu!
28 Ba na mimane: 'He tawisa wolohi ya'ia?' na miwai, ba khögu so mbörö,
29 ba mi'ata'ufi mbawa zi'öli — fönu sa, ba horö zi'öli — ena'ö aboto ba dödömi, so huku."

Faza 20

I. Tetimba zebua horö, si no alaŵa yaŵa 

1 Ba itema li Yobi Sofari andrö, banua Na'ama, imane:
2 "Andrö wa hulö itema ligu era-eragu, me no humulu sibai bakha barö dotogu.
3 Fanegu fangailagu urongo, ba i'ombakha'ö sa ato khögu geluaha eheha andrö ba wa'aboto ba dödögu.
4 Hadia, lö örai örongo zi no arara andrö, fa'ara niha ba guli danö:
5 wa lö anau gölö wa'iki zebua horö, wa ha mamö'i hörö wa'ara wa'omuso dödö zi lö sökhi?
6 He irugi mbanua si yaŵa wayaŵasania, ba he ibaya lawuo högönia,
7 ba si mane fa'ataya lazania, wa alua lö ya'ia dania, ba sangila ya'ia [mege], ba lamane: Heza so ia?
8 Si mane fa'ataya wangifi wa'atayania, lö oroma sa'ae, tefoloi, si mane lumö-lumö ba zi bongi.
9 Hörö sangila ya'ia mege, ba lö'ö sa'ae i'ila ia, ba lö mangawuli ia ba nahania.
10 Sondrara tödö zi numana nononia dania, ba samuli ana'a [ondra'ua] dangania.
11 He no fahöna wa'abölö dölania, fa'abölö nono matua, ba fao dania khönia, ba wemörö barö danö.
12 Na ami ba mbawania zi lö sökhi, na ibini'ö barö lelania,
13 na i'irö'ö ba na lö iböhöli, na ifalemba ba gararonia:
14 ba tobali gönia ba mbetu'ania bakha, tobali awökhu gulö ba dalunia.
15 No i'a gana'a ba ifuli i'uta'ö, ifuli iheta ba dalunia Lowalangi.
16 Söfu gulö isisiö mege, ba ibunu ia lela gulö sosöfu.
17 Lö tola i'omusoi'ö dödönia ba gelea ŵe ŵani ba ba gelea susu andrö.
18 Ifuli isao'ö baero gölönia, lö tola itölö: tebai omuso dödönia ba gana'a andrö nitukania.

 II. Falösökhinia, awö huku andrö, si göna ia dania khö Lowalangi 

19 Me no ifakao zi numana ba me lö nitolonia ya'ira — no i'okhögö nomo, ba lö i'aro'ö.
20 Me lö sahono-hono dalunia wangisö, ba tebai i'ohe zomasi ia ba wangorifi ya'ia ena'ö.
21 Lö fangorifi, ba wolu'a-lu'ania andrö, ba andrö wa si lö fozu gana'ania.
22 Ba wa'afahöna zi no a'oi so khönia tosasa ia; ihawui ia fa'abölö wa'anumana andrö.
23 Ba hiza dania: ba wamo'ösi dalunia, ba itewugö bakha [Lowalangi] hola-hola wönunia; ilau khönia deu, ba mbetu'ania bakha.
24 Na moloi ia, ba göröba si'öli, ba atöla ia ba nono wana töla.
25 Ba isöbi, ba adöni ba nösinia, ba gawökhunia mege irugi ikhu zi'öli: ba ihawui ia, fa'ata'unia wa'amate.
26 No muhöna wamakiko, hadia ia ngawalö, ba girö-girönia andrö; i'a ia alitö, si tenga ni'ebua'ö niha; ihori zi tosai ba nosenia.
27 Ibokai hörönia banua si yaŵa, ba möi udunia danö.
28 Sawu'a gölönia baomonia, idanö sahele misa, na baŵa wönu Lowalangi.
29 Da'ö gurakha niha sebua horö, khö Lowalangi, da'ö dana khönia, ondröita, nihonogöi Wondrege zalaŵa khönia."

Faza 21

I. Ena'ö na lafondrondrongo khönia awönia andrö 

1 Ba itema linia Yobi, imane:
2 "Mifondrondrongo, mifondrondrongo ligu andre! ya salahi wondrarami tödö da'ö.
3 Böi abua khömi ndra'odo, na humededo, ba na aefa wehedegu, ba hana na ö'o'aya ndra'o.
4 Hadia, ba niha, wa mangarö-ngarö ndra'odo, ba hana wa lö ambö wa'ebolo dödögu?
5 Minehegö ndra'o, ba ya tobali dödömi, ba mi'okhö mbawami!
6 Na itörö tödögu ine, ba tokeado, ba humokha mbu nösigu.

 II. Sebua horö zohahau tödö ba guli danö andre 

7 Hana wa anau noso zanao horö, hana wa sara ba guli danö ira, ba hana wa itugu abölö ira.
8 Sabölö nga'ötöra ba ngaira, ba zanehe ira, madoura andrö, la'ila-ila.
9 Lö hadihadia ba nahiara, lö ameta'uö: lö tohare khöra mbözi-bözi khö Lowalangi.
10 Saŵi si matua khönia [khö zanao horö andrö] ba fahömba ba ma'ono, sökhi wo'ono zigelo zaŵi khönia, ba lö saekhu.
11 Ladudu nono matua khöra, timba mbiri-biri, mamaröga misa ndraonora.
12 Manunö ira, labözi garamba ba lalau mbiola, la'omusoi'ö dödöra ba li zurune.
13 Sagötö ya'ira, ba sohahau tödö ira; ba i'ogomuzaö dania, ba ahöndrö ira ba mbanua tou.
14 Ba noa sa lamane khö Lowalangi: 'Böi hatö'ögö khöma, lö omasiga aboto ba dödöma lala andrö khöu!
15 Ha niha Zi lö ambö fa'abölö andrö, wa möiga enoninia, ba hadia guna khöma, na ma'angaröfi li ia?'
16 Hiza, tenga moroi ba khöra wa'ohahau dödöra — ya aröu khögu dödö zebua horö andrö!
17 Ha ŵaraö ato mate wandru zebua horö, ha ŵara'ö itörö ira famakiko? Ha ŵaraö ilau wesu khöra ba wönunia?
18 Ha ŵaraö hulö döla wakhe ira ba nangi, hulö ndrami, ni'oloi'ö nangi sabölö?
19 [Ba mimane:] 'Ibe'e yaŵa Lowalangi wamakikora, nifatörö ba nonora dania'. Khönia yamube'e zulö, ena'ö i'ila wa'afökhö!
20 Ena'ö hörönia zangila famakikonia andrö, ena'ö na ya'ia zamadu fönu Zi lö ambö fa'abölö andrö!
21 Hadia, abu maö dödönia nga'ötönia, na no mate ia, na no aetu mbaŵania andrö?
22 Hadia ta'atua-tua'ö Lowalangi andrö, sanguhuku si so ba zorugö?
23 Si samösa, ba mate na hino wa'abölö na, lö'ö na hadia ia, lö fangabu dödö;
24 mo'ösi na susu rumbi andrö khönia, famo'ösi dölania uto.
25 Ba si samösa, ba mate abu dödö, lö irai i'ila wa'ohahau dödö.
26 Ba no faedo ira barö danö ba faoma tehawu ira kukuö.

 III. Itimba wamu'a nawönia Yobi 

27 Hiza, u'ila gera-erami, awö nikhoi dödömi andrö, wamalangögö ya'odo.
28 Na mimane: 'Heza so nomo zi faitoisi awönia, ba heza so nose andrö, nahia zebua horö mege?'
29 Ba misofu manö ba zanörö lala, — tebai zi lö faduhu dödömi ba ni'ombakha'öra —
30 wa lö si göna hadia ia niha si lö sökhi, me baŵa wamakao, wa no te'ohe misa, me baŵa wa'atesao wönu.
31 Ha niha zame'e famago mbawania bua-buania andrö? Ba na no ilau hadia ia, ba ha niha zanulöni khönia?
32 Ba lewatö te'ohe ia, ba sanaro na ia ba dete lewatö.
33 Ba okafukafu khönia danö ba ndraso, ba solo'ö ya'ia dozi niha, si mane si no mowaö-waö, si lö mutaha mu'erai.
34 Ba hadia wa mirara dödögu faya-faya? Fanedemami andrö, ba ha sambalö si lö sökhi."

Faza 22

I. Si lö sökhi Yobi, iŵa'ö, oya horönia 

1 Ba itema li Yobi Elifasi andrö, banua Dema, imane:
2 "Hadia, khö Lowalangi moguna wolau niha? Tenga sa khönia, sambua ya'ia, moguna nilau zatua-tua.
3 Hadia, Si lö ambö fa'abölö zohare, na satulö tödö ndra'ugö? hadia, harenia, na lö sinegu khöu ba nitörömö andrö?
4 Hadia, i'otu'ö wangata'ufiu Lowalangi? da'ö mbörö, wa i'ohe ba huku ndra'ugö?
5 Hadia, lö ebua zi lö sökhi andrö khöu, ba tenga no si lö aetu lalöu?
6 Noa sa öhalö gade nibaya-baya dalifusöu, lö börö-börö, ba no öhalö gama-gama zi lö balu-balu.
7 Lö nifabadugöu idanö ba zi mate owökhi dödö, ba lö nibe'eu ö ba zolofo.
8 Niha sabölö zokhö tanö, ba salaŵa sotöi zi onahia.
9 Si no mate iramatua, ba öfofanö lö ni'odöra, ba nirasa da'io zi lö ama, si lö ina.
10 Andrö wa no tefasui ndra'ugö fesu, ba ikeani ndra'ugö ameta'u'ö, lö mudöna-döna.
11 Ma lö ö'ila wa'ogömi-gömi, awö molö andrö, si nönöi ya'ugö?

 II. Idaö'ö-daö'ö khönia wönu Lowalangi 

12 Hadia, tenga fa'alaŵa mbanua si yaŵa wa'alaŵa yaŵa Lowalangi? Faigi wondrege ndröfi andrö, ha wa'alaŵa yaŵa?
13 Ba ömane na sa: 'Hadia ni'ila Lowalangi? Hadia, molala wanguhukunia, ba lawuo sogömi-gömi?
14 Ba'a-ba'a khönia lawuo, fa lö i'ila hadia ia, ba ba dete mbanua yaŵa manörö-nörö ia.'
15 Hadia, ötörö lala ba götö föna, nitörö niha sanaonao horö?
16 ya'ira andrö, nira'u, me tenga inötö na, sahele dayadaya, timba nidanö?
17 Sanguma'ö khö Lowalangi: 'Böi hatö'ögö khöma!' ba hadia nilau Zi lö ambö fa'abölö khöra ena'ö?
18 Ba noa zui ihöna howu-howu baomo khöra — ya aröu khögu dödö zebua horö andrö!
19 La'ila satulö tödö, ba omuso dödöra, ba i'o'aya ira si lö horö [imane]:
20 'Si ndruhu, no muhori nuduma, ba si tosai khöra ba no i'a alitö!'

 III. Yamufalalini gera-erania, ba ifuli isöndra wa'ohahau dödö 

21 Lau fahuwu khönia, fa ohahau dödöu, fama'ema howu-howu khöu.
22 Töngöni lala, ba niŵa'önia andrö, ba tanö ba dödöu daroma linia.
23 Na öfuli'ö khö Zi lö ambö fa'abölö, na ö'ide-ide'ö ndra'ugö, na öheta baose khöu zi lö atulö, na ö'aröu'ö —
24 tema tibo'ö ba danö lele garamba andrö, ba orudugö ba nene ba mbombo mbalaki! —
25 ba tobali ana'au Zi lö ambö fa'abölö, ba firöu, safusi sibai.
26 Owua-wua sa dania dödöu Zi lö ambö fa'abölö andrö, ba öfaöga mbawau khö Lowalangi.
27 Na ö'angaröfi li ia, ba ifondrondrongo khöu, ba öbu'a gamabu'ula limö andrö.
28 Na ölau hadia ia, ba mofozu, ba mohaga döröŵau andrö.
29 Na mitou isaŵa, ba ömane: Ohe yaŵa! ba itolo zi köwö ya'ia,
30 I'orifi zi tenga si lö horö, te'orifi me lö hadia ia zi falemba ba dangau."

Faza 23

I. Fanedema Yobi ena'ö i'ila ibu'a ba hulunia khö Lowalangi 

1 Ba itema linia Yobi, imane:
2 "Irege ma'ökhö andre fatandro wege-egegu, abua wa'atohare dangania ba wangarö-ngarögu.
3 Ena'ö na u'ila, heza usöndra ia, ena'ö na ukhamö dadaomania andrö!
4 Ba ufarongogö khönia huhuogu andrö, ba uhöna wanutunö ngamohi.
5 Omasido u'ila hadia niŵa'önia wanema ligu, ba omasido urongo hadia linia khögu.
6 Hadia fasoso maö ia khögu ba wa'afahöna wa'abölönia? Tenga; ha ifondrongondrongo khögu.
7 Ba fabu'abu'a sa'ae khönia zadölö tödö, ba u'osamuzaigö wangefa'ö ya'odo ba zanguhuku ya'o.

 II. Ba lö i'oroma'ö ia khönia Lowalangi, he ŵa'ae no i'ila, wa si lö horö ia 

8 Ba hiza — na usaŵa gatumbukha luo, ba lö ya'ia, ba na möido tanö ba gaekhula, ba lö oroma ia khögu.
9 Yöu ilau nilaunia, ba lö u'ila ia, ba ihole'ö ia miraya, ba lö anehedo ia.
10 Noa sa'ae i'ila gangosisilagu mege; na itandraigö ndra'odo ena'ö, ba timba mbalaki wa'oromagu.
11 Lö saefa gahegu ba lahenia, lala khönia ni'osisigu, lö nihole'ögu ya'odo.
12 Amakhoitania andrö, nibe'enia, ba lö misawögu, ba barö dotogu u'irö'ö daroma linia niŵa'önia.
13 Ba ya'ia, ba si manö-manö — ha niha zanenaŵa ya'ia? Sedöna dödönia, ba ifalua.
14 I'o'ozui sa'ae nihonogöi khögu, wa'oya na ba dödönia si manö.
15 Andrö wa tokea ndra'odo, na ifaigido; na ufatou-tou, ba manizi-nizido khönia.
16 Noa sa atalö dödögu, ibe'e Lowalangi; sata'u ndra'o ibe'e Si lö ambö fa'abölö.
17 Tenga sa ba wamakao andrö mbörö, wa hulö zi no afufu ndra'o, ba tenga ba khögu andre, sambua ya'o, si no tehawu fa'ogömigomi."

Faza 24

I. Folau-lau zebua horö 

1 "Hana wa lö ihonogöi ginötö [wanguhuku] Si lö ambö fa'abölö, ba hana wa lö la'ila mbaŵa andrö khönia si lö faröi khönia?
2 Lawu'ai nola [niha si lö sökhi], larabu gurifö ba lakubaloi.
3 La'oloi'ö kudo zi lö ama si lö ina, ba lahalö gade zaŵi lakha mbanua.
4 Latimba zi numana, ba lala: samini'ö ya'ira dozi sebua famakao ba danö.
5 Hiza, hulö göröbao ndru'u ba danö si mate we'amöira ba halöŵöra, mangalui gö; ba danö si mate lasöndra gö nonora.
6 Ba nowi latataba gö gurifö, ba ba kabu zebua horö la'ozaragö wo'uwo'u.
7 Mörö manö lö balu-balu, lö nukha ba lö ambala ba wa'oafu.
8 Oi hambunö ira, ba deu ba hili, ba la'olembai gara ba hili, lö ose. —
9 Larabu zi lö ama, ba mbagi zusu nina, ba lahalö gade nibaya-baya zebua famakao.
10 Mowaö-waö manö lö balu-balu, lö nukha, ba olofo, wangohu basitö.
11 Barö göli [khö zokhö ya'ira] lalazi wanikha, lahundragö wolazi nagu, ba sowökhi tödö ira.
12 Moroi ba mbanua misa terongo wangarö-ngarö zi mate, mu'ira-ira ni'ö'ötö, ba i'osilömilagö zi lö atulö andrö Lowalangi.
13 Ba so ösa, ba zi fatuwu haga; lala andrö khönia, ba lö la'ila, lö latörö zinörö andrö khönia.
14 Na ogömi-gömi na ifazaŵa ia sange'e, ibubunu zebua famakao ba si numana, ba ba zi bongi, ba amaedola zanagö ia.
15 Ba si möi mohorö, ba ibase'ö wa'abongi, imane dödönia: 'Lö sangila ya'odo', ba ifobalu-balu mbawania.
16 Ba zi bongi manöi yomo, ba ba zi ma'ökhö, ba labini'ö ira, lö omasi ira haga.
17 Khöra fefu, ba no timba dalu mbongi wa'amoluo, ba gameta'uö ba zi bongi, ba no to'ölö ira.

 II. Lua-lua horö 

18 Hulö zihombo ba guli nasi ia; ni'elifi dana khöra tanö; lö'ö sa'ae itörö lala ba kabu nagu.
19 Na lökhö ba na aukhu zino, ba ogo'ö daŵa deu, ba si manö wemanga mbanua tou si no mamazökhi horö.
20 Olifu ninania ia, inania sadono ya'ia: kukuö zi manga-manga ya'ia; lö'ö sa'ae itörö tödö niha bö'ö ia, ba hulö wa'afatö geu wa'afatö wanao horö andrö.
21 Ya'ia andrö, si anagöi si lö ono, ba si lö irai manolo si no mate iramatua.
22 Ba itolo zi faitoisi awönia, fa'abölönia andrö; ifuli abe'e zi manö, na noa sa'ae idöna-döna wa'amate.
23 Ifa'ema khönia wa lö hadia ia, ba te'abe'e'ö ia, ba ihörö-hörögö lalara.
24 No alaŵa yaŵa ira — ba lö arara, ba lö ya'ira sa'ae; sahöndrö ira — nitutuyu, si mane tanöbö'ö fefu, nitataba, si mane ngalai wakhe.
25 Ba na tenga si manö, ba ha niha zanguma'ö solau faya ndra'o; ha niha zame'e si lö boto niŵa'ögu?"

Faza 25

Ifuli ifaduhu'ö niŵa'önia föna, wa tebai fabu'a niha khö Lowalangi 

1 Ba itema li Yobi Bilidado andrö, banua Zua, imane:
2 "Khönia wamatörö ba fa'asalaŵa; no atulö ba zalaŵa yaŵa andrö khönia, ibe'e.
3 Hadia, tataha mu'erai zato sibai andrö khönia, ba hezo zi lö isului hagania andrö?
4 Ba he moroi atulö niha föna Lowalangi, ba heza ihalö wa lö da'i ni'adonogö ndra'alawe [niha]?
5 Hiza, numalö baŵa yaŵa, ba ambö fa'atara haga, ba döfi, ba tenga si lö da'i wamaiginia.
6 Ba mendrua manö niha, bonga andrö, ba ono niha, si no timba gukuö!"

Faza 26

Ibu'a niŵa'ö Mbilidado andrö ba ifa'ele'ö wa'ebua Lowalangi ba fa lö ambö wa'abölönia 

1 Ba itema linia Yobi, imane:
2 "No maulu wanolou si tebai ba fangabe'eu ta'io, sambö fa'abe'e.
3 Wa'asökhi wamolalamö ba zambö tödö ba fama'ele fa'atua-tua, si no fahöna!
4 Ha khö öfarongogö huhuo andrö, ba ha eheha zalua ba mbeweu?
5 Manizi-nizi mbekhu tou nasi, ba tou zaliŵa-liŵa bakha.
6 Lö balu-balu mbanua tou, fönania, ba lö ba'a-ba'a gawuwukha.
7 Ibologö mbanua si yaŵa yöu, yaŵa zi lö ösi andrö, ba no ifanaŵanaŵa danö yaŵa zi lö'ö.
8 Teu andrö, ba no ibu'ugö ba lawuo andrö khönia, ba lö asika lawuo ba wa'abuania.
9 Iba'a wamaigi dadaomania, wamologö lawuo andrö khönia, fönania.
10 No ifakhoi nola ba guli nasi, irugi ba wabaliŵara zi moluo zi bongi.
11 Mangiwa gehomo mbanua si yaŵa ba tokea, na mofönu ia.
12 Ba wa'abölönia ifahufa nasi, ba ba wa'aboto ba dödönia irasa Rakhaba andrö.
13 Ba hanu-hanunia tehoi zalu mbanua, ba no ifahö dalu naga soloiloi andrö tangania.
14 Ba hiza, ba ha singasinga nitörönia da'ö, ba hulö ha tiutiu li nirongoda khönia! Ba fe'ugu-ugu wa'abölönia si lö ambö andrö, ba ha niha zaboto ba dödö!"

Faza 27

I. Si lö horö ia iŵa'ö 

1 Ba itohugö huhuonia Yobi, imane:
2 "Ba wa'aduhu wa'auri Lowalangi, si no momba'a khögu lala, fa'auri Zi lö ambö fa'abölö andrö, si no mamusi tödögu —
3 A'oi sa so na nosogu barö dotogu, ba hanu-hanu Lowalangi andrö ba nikhugu —:
4 Tenga faya nilau mbewegu, ba tenga falimosa lua-lua lelagu.
5 Ya aröu khögu wanehe niŵa'ömi andrö; irege aetu nosogu, ba lö uböhöli wa lö horögu.
6 U'aro'ö khögu wa'atulögu, lö uböhöi; sara luo khögu lö itegudo tödögu.
7 Ya oroma, wa solalö nudugu andrö, awö wa si lö atulö zolaŵa ya'odo!

 II. Ba si lö horö, ba möna ba gafuriata, ba si tekiko dania zebua horö 

8 Hadia sa dötönafö zanaonao horö, na i'etu'ö nosonia Lowalangi, na ideha ba dotonia?
9 Hadia, ifondrondrongo we'aonia Lowalangi, na göna ia fa'atosasa?
10 Hadia, tola i'omusoi'ö tödönia Zi lö ambö fa'abölö, ba tola ero ma'ökhö i'angaröfi li Lowalangi?
11 Da'ufahaö ami ba nilau danga Lowalangi andrö; lö ubini'ö khömi, he wisa dödö Zi lö ambö fa'abölö.
12 Hiza, no mi'ila, ya'ami andrö, dozi; ba hana wa mifa'ua waya-faya?
13 Da'ö dana ba niha si lö sokhi khö Lowalangi, da'ö zinema zamakao awönia, nitemania khö Zi lö ambö fa'abolö:
14 Na oya nononia, ba ö mbawa zi'öli, ba madounia, ba no sambö balazo.
15 Si tosai soroiyomonia, ba möi barö danö, na teu mbanua, ba lö mange'esi lakha mbanua andrö khönia.
16 Na ihöna wirö, timba nene, ba na i'oya'ö nukha, timba dambu newali [wa'oya] —
17 ya'ia zangöhöna, ba satulö zi onukha, ba firö andrö, ba lafaosa khöra si lö horö.
18 Ilau nahiania, nifolau galaŵa; hulö nose, nitaru'ö zanaro hadia ia, ibe'e.
19 Sebua ana'a na ia, na möi ia mörö, ba lö'ö sa'ae samuza tö; tokea ia, ba lö ya'ia sa'ae.
20 Ihawui ia ameta'uö, hulö molö; ba zi bongi i'oloi'ö ia angi sabölö.
21 Ifazaŵa ia angi timu, ba numalö misa; i'oloi'ö ia, aheta ba nahania.
22 Ilau khönia [Lowalangi], lö fa'ahakhö dödö, ba moloiloi ia, ba dangania andrö [ba danga Lowalangi].
23 Ba lalau datawo khönia, ba fasi khönia, moroi ba nahania mege."

Faza 28

I. Oya ngawalö ni'alu-alui niha tödönia, si no tobini 

1 "So sa nisöndra firö ba so naha gana'a, ba nikhozi ya'ia.
2 Si'öli, ba nihalö ba danö, ba lalaugö gara, ba alua döla garamba.
3 Lö'ö sa'ae sogömi-gömi labe'e, ba irugi ba wondrege la'alu-alui ngawalö gara si no tobini ba zogömi-gömi sibai.
4 Lakhao mitou dögi, sabakha, i'otarai zonahia ba dete danö yaŵa; manaŵanaŵa ira, taya ba dödö zanörö [tete yaŵa], aröu niha bö'ö.
5 Alua ba danö mbalazo, ba sabakhania si tou, ba lafahufa, hulö nifatörö alitö.
6 Feremata nila nisöndra ba gara andrö, ba faruka göi mbalaki.
7 Lala andrö, ba lö i'ila moyo, lö irai i'ila hörö zumbila.
8 Lö itörö utu ndru'u sebua, ba tenga göi töröŵa zingo.
9 Laboto gowe, tobali arö hili labe'e.
10 Lafo'arö gara ba hili, lala niha, ba oya i'ila hörönia ngawalö omasiö [sebua böli].
11 Laba'a gelea, fa böi bölaböla, ba la'ohe ba zohaga zi no tobini mege.

 II. Fondrege zebua böli wa'atua-tua andrö 

12 Ba fa'atua-tua andrö, ba heza lasöndra da'ö? ba heza so nahia wa'aboto ba dödö?
13 Samösa lö sangila lala wangai ya'ia, ba lö falukha ba danö, ba danö niha sauri.
14 Imane namö: 'Lö ya'ia ba khögu'. Ba imane asi: 'Ba khögu lö falukha'.
15 Tebai bölinia mbalaki satua, ba he firö, ba tebai latulo bölinia.
16 Tebai lafatimba ana'a Gofiri, ba he feremata una ba nila.
17 Tebai tefaedogö khönia mbalaki, ba he sörömi, ba tebai labe'e fanukania gama-gama balaki.
18 Meredia ba baluri, ba lö oroma ba ngainia; ba na tasöndra wa'atua-tua, ba ebua moroi ba mani-mani.
19 Retana sambaka Gaitiofia, ba lö fagölö-gölö khönia; tebai lafatimba si ndruhu mbalaki.

 III. Ha ba Lowalangi i'otarai si ndruhu fa'atua-tua 

20 Ba fa'atua-tua andrö, ba heza i'otarai, ba heza falukha wa'aboto ba dödö?
21 No tobalu; lö i'ila hörö niha sauri fefu, ba he ba wofo ba dalu mbanua, ba lö oroma.
22 Banua tou andrö ba fa'amate, ba lamane: 'No irongo tögi dalingama duriania.'
23 Lowalangi zangila lala khönia, ya'ia zangila heza tesöndra.
24 Ikhamö sa'ae hörönia wondrege danö; fefu gofu hadia zi so barö mbanua si yaŵa, ba i'ila.
25 Me itulo wa'abölö nangi, ba me ifakhoi wondrege nasi,
26 ba me ifakhoi lala deu ba töröŵa gari mbanua.
27 ba da'ö i'ila [wa'atua-tua andrö] ba ifa'ele'ö, ba ifaedogö ba i'alu-alui gamuata.
28 Ba imane ba niha: "Hiza, fangata'ufi So'aya, da'ö wa'atua-tua, ba na lö tebabaya zi lö sökhi, da'ö wa'aboto ba dödö."

Faza 29

I. Fa'ohahau dödö Yobi föna 

1 Ba itohugö huhuonia Yobi, imane:
2 "Ena'ö na si mane me baŵa föna ndra'odo, si mane me luo irorogö ndra'o Lowalangi,
3 me ihagaini högögu sulunia andrö, me ba hagania utörö zogömi-gömi andrö,
4 si mane me baŵa lökhö khögu, me ilumö'ö nosegu fahuwusa Lowalangi,
5 me fao-fao na khögu Zi lö ambö fa'abölö, me so ba ngaigu na nonogu matua;
6 me ufemondrimondri gahegu ba zusu zaŵi, ba me mo'elea fanikha gara ba hili, ba ngaigu;
7 me möidomöido barö mbawa göli ba mbanua, me baewalinia ube'e dadaomagu.
8 Na la'ila ndra'o ono matua, ba labini'ö ira, ba satua, ba maoso ba muziozio.
9 Salaŵa, ba labato huhuo, la'okhö mbawara.
10 Si lö li sa'ae zebua töi, falemba ba gararora lelara.
11 Na irongo [ligu] tögi dalinga niha, ba ifahowuhuwu'ö ndra'odo; ba na i'ilado hörönia ba ifaduhu'ö ndra'o.

 II. Fa'oböwönia ba fa'atulö Yobi 

12 Me no sangorifi sebua famakao ndra'odo, na mangarö-ngarö ia, awö zi lö ama, si lö ina, si lö sanolo.
13 Lafahowu-howu'ö ndra'o si tekiko mena'ö, ba owua-wua dödö zi no mate iramatua, ube'e.
14 U'onukha wa'atulö, ba amaedola i'onukha ndra'o fa'atulö andrö; hulö mbaru sebua ba hulö zaembu oti khögu wa'adölö dödögu andrö.
15 Ba zi lö hörö, ba hörö ndra'odo, ba ahe ndra'o ba zi no ombuyu-mbuyu töla.
16 Ama ndra'o ba zi numana, ba u'alui lala ba huhuo zi lö irai fa'ila li ndra'odo.
17 Urasa zimbi zamakao awönia, ba usöbi ba niföra gondra'uara.

 III. Fa'asalaŵa Yobi mege 

18 Ba umane dödögu: 'Ba zinga gazunigu andrö mate dania ndra'o, ba fa'anau noso wofo fenisi wa'anau nosogu.
19 Molala nidanö ba ŵa'agu, ba mörö namo mbanua ba ndrahagu.
20 Mangalingali wa'ebua döigu andrö, ba ifulifuli bohou wanagu andrö, ba dangagu.'
21 Khögu lafondrongondrongo ba mombasembase, ba lö hede-hedera, na ufolala hadia ia.
22 Na no fahuhuo ndra'odo, ba lö hede-hedera sa'ae; amaedola zowoi khöra moroi yaŵa huhuogu andrö.
23 Labazebaze'ö ndra'o, amaedola wombase'ö teu, lafaboka mbawara, si mane ba deu sara andrö.
24 No uboho mbawagu wa'iki khöra, na no aragu-ragu dödöra; ba lö irai labe'e taya wehaga mbawagu andrö.
25 U'alui lala khöra, dumadaodo salaŵara, si mane razo ba hunö zabölö, si mane sondrara tödö zabu tödö."

Faza 30

I. Itunö wamakaonia Yobi 

1 "Ba iada'e, ba la'igi'igi'ö ndra'odo si akhi moroi khögu, ba ira amara, ba no si tenga si nangea ube'e awö nasu gubalo khögu.
2 Ba fa'abölö dangara, ba hadia guna khögu? Sariri so ato ira.
3 Soköliköli sa'ae ira, ba wa'ambö gö ba ba wa'olofo, la'ö'ökhi danö si mate, si bongi ba zasai'ö ba ba ndrekha.
4 Lakhete mbulu ndru'u, ba ŵa'a da'uli göra.
5 Latimba ira niha bö'ö; mu'ao ba khöra andrö, hulö ba zanagö.
6 Ba mbaho danö sihokha mbuda nahiara, ba dögi narö hili ba ba dögi gara.
7 Ba dalu zasai'ö mundröndröndröndrö ira, ba mbörö lato orudu ira.
8 Ono zowöhö mowa ba ono zi lö töi: lafofanö ba danö, labözi-bözi moroi furi.
9 Ba iada'e, ba ayara ndra'o, amatoulara.
10 La'ogorofi ndra'o, la'aröu'ö ira khögu; lö ata'u ira wondriloi bawagu.
11 Noa sa ilulu zinaligu Lowalangi, ba no ifaöndrö ndra'o; ba lalau-lau manö khögu.
12 Ba gambölö maoso zi si lö yaŵa andrö, latimba gahegu ba lafari lalara khögu, lala ba wamakiko.
13 Lalagu, ba no ladudugö, latolo ba wolaugö ya'odo, ya'ira andrö, si lö sanolo.
14 Hulö zanörö si no ebolo atöla göli wa'asora; adudula latörö, wanguhurufai ya'odo.
15 Ameta'uö ba gamaudugu, te'oloi'ö wa'asalaŵagu, timba ba nangi sabölö, ba hulö wa'ataya lawuo wa'ataya wa'ohahau dödögu.

 II. Lö ifondrondrongo wangarö-ngarönia Lowalangi 

16 Ba iada'e, ba maniö nosogu barö dotogu, itahado baŵa wamakao.
17 Manögi ba dölagu zi bongi, faefa ibe'e, ba no si lö mörö zi ö'ökhi ya'odo.
18 Ba wa lö ambö fa'abölö andrö, ba hulö zi tobali mbarugu, si mane töla mbagi kameza khögu wa'afatöfania khögu.
19 No ituli'ö ba dambu ndra'odo, ba no fadoro gawu-gawu ba awu ndra'o.
20 U'angaröfi li ndra'ugö, ba lö ötema ligu; sodo ba da'ö, ba ötöngötöngö manö ndra'o.
21 Öbali'ö si lö fa'ahakhö dödö ndra'ugö khögu, udugu ndra'ugö, ba wa'abölö dangau andrö.
22 Öfazaŵa ndra'o, öbe'edo ba nangi sabölö, numalö misa ndra'o öbe'e, humombo ndra'o ba nangi.
23 U'ila sa'ae: ba wamunu ö'ohe ndra'o ba ba gorudua zauri, fefu.
24 Ba hadia, lö ta'oro'ö dangada, na alau ita? Ba hadia, lö mu'ira-ira ita, na alömö ita?
25 Ba hadia, lö ni'e'esigu si no göna famakao, ba lö sahakhö dödögu si numana?
26 Si sökhi sa udöna-döna, ba itörödo si lö sökhi; haga udöna-döna, ba sogömi-gömi zalua.
27 Si fadoro mo'otu bakha narö dotogu; ihawuido baŵa wamakao.
28 Mawaö-waödo manö, no aitö ndra'odo, ba tenga moroi ba wa'aukhu zino; maoso ndra'o mangarö-ngarö, ba zowulo niha.
29 No tobali iwa nasu ana'a ndra'odo ba awö wofo ondra.
30 No aitö guligu, abo'a ba nösigu, ba hulö zi no akhozi dölagu; ba wa'aukhu andrö.
31 Ba no tobali fangarö-ngarö li mbiola khögu, ba fege-ege li zurune."

Faza 31

I. Si lö sinegu mbua-buania 

1 "No u'abe'e'ö nifakhoigu ba hörögu andre ba hana wa uleke'ö mena'ö nono alawe!
2 Hadia nifatörö Lowalangi mena'ö moroi yaŵa ba hadia dana khögu khö Zi lö ambö fa'abölö ba mbanua si yaŵa?
3 Hadia, tenga famakiko dana ba zanaonao horö, ba tenga famakao ba zamazökhi si lö sökhi?
4 Hadia, lö anehe ia lalagu andrö, ba bekagu, ba hadia, lö i'erai?
5 Na si falimolimo ndra'odo ba na i'ohi waya-faya ahegu, —
6 ba yamutulo ndra'o Lowalangi, ba waliera, si lö fa'angaya, ena'ö i'ila, wa si lö horö ndra'o. —
7 Na no uhole'ö mbekagu ba zinga lala, ba na no i'o'ö hörögu tödögu, ba na no togule ba dangagu zi lö sökhi,
8 ba hana na manaru ndra'o, ba na niha bö'ö zi manga dania, ba hana na tedeha lewiö zinanögu.
9 Na no owöhö dödögu ba ndra'alawe, na no udarodarogö barö mbatö nawögu,
10 ba yamöi sanutu fakhe niha bö'ö ngambatögu, ba ndramutalagui ia niha bö'ö.
11 Horö sebua zi manö, olalöŵa, ni'otu'ö zanguhuku;
12 alitö sa'ae ia, si manga-manga hadia ia, irugi gohokoho si tou, same'e aetu ŵa'a zi so khögu, fefu.
13 Na lö ba dödögu lala khö zawuyugu iramatua ba khö zawuyugu ira alawe, na so nifadönima, —
14 ba he uwisa göi, na maoso ena'ö Lowalangi, na izofu-zofu, ba hadia niŵa'ögu wanema linia?
15 Hadia, tenga somböi ya'odo zomböi göi ya'ia, ba dalu ninania, tenga ha samösa zamazökhi ya'aga, ba dalu ninama andrö!
16 Na so zi lö u'o'ö somasi zi numana, ba na no ube'e ariri hörö zi no mate iramatua,
17 na u'a manö gögu, ha ya'o, na lö ukhete ba si lö ama, si lö ina: —
18 Lö'ö; i'otarai ono matua na ndra'odo, ba no amaedola namania ndra'o, ba wanöinia andrö, ba i'otarai ono sawuyu ndra'o, ba u'ohe'ohe danga zi lö iramatua.
19 Na u'ila zi numana si lö nukha, ba ma si lö ambala,
20 na lö nifahowu'ö zolania ya'odo, ba na lö si möi famadöhö wa'oafunia mbu nono mbiri-biri khögu;
21 na no ubaha dangagu ba zi lö ama, si lö ina, me no udöna-döna nawögu barö mbawa göli,
22 ba yafaefa mbu'u galisigu ba ya afatö döla da'iogu.
23 Sata'u ndra'o sa'ae wamakiko andrö, nifatörö Lowalangi khögu, ba si tebai ndra'o, ba wa'asalaŵania andrö.

 II. No i'ogorofi nadu, i'omasi'ö zi fatiu tödö khönia ba ibe'e-be'e gö dome 

24 Na no ube'e tötönafögu gana'a ba na no ube'e töi mbalaki "wondrara dödögu";
25 na no omuso dödögu ba wa'ebua gana'agu, ba me no fahöna gölögu —
26 Na ufaigi-faigi haga luo, fa'atarania andrö, ba fa'asökhi mbaŵa ba lalania andrö,
27 ba na no tefowöhö dödögu, si lö oroma, ba na no u'ago dangagu, wangoro'ö ya'ia —
28 ba olalöŵa göi da'ö mena'ö, ni'otu'ö zanguhuku, me no samini tödö ndra'o khö Lowalangi yaŵa.
29 Na omuso ena'ö dödögu, na göna famakao zi fa'udu khögu, na owua-wua ena'ö dödögu, na itörö ia si lö sökhi —
30 ba lö urai utehe ba mbewegu wolau si lö sökhi, wangelifi ya'ia, ena'ö aetu nosonia.
31 Na lö lamane mena'ö awögu baomogu: 'Ha niha zi lö abuso diwo andrö nibe'enia?!'
32 Lö tola mörö ba danö niha bö'ö; no ufa'amö amöi yomo zikoli.
33 Na no ubini'ö horögu, si mane Tuada Adamo no, wamalugö barö dötö'agu lalögu,
34 börö wa'ata'ugu zato, awö wa u'ata'ufi tetibo ndra'o ba dödö soi niha; tobali uhonogö ndra'o, lö möido tou.

 III. I'angaröfi wa'atulö Lowalangi 

35 Ena'ö na so zamösa samondrongo khögu! Ya'e dandro tangagu — yamutema ligu Si lö ambö fa'abölö! Ba ena'ö na so ba dangagu zura andrö, nisura nudugu andrö!
36 Si ndruhu, u'angalisigö ena'ö; ube'e saembu ba högögu.
37 U'ofaya khönia mbekagu; salaŵa ndra'o wangondrasi ya'ia.
38 Na mangarö-ngarö nowigu, börö ndra'o, ba na me'e gowotonia fefu;
39 na no u'a mbuania lö usulöni, ba na no u'etu'ö noso zokho,
40 ba yatumbu za'a-sa'a mao, salahi wakhe, ba du'u salahi rigi!"
Ba da'e aetu huhuo Yobi andrö.

Faza 32

I. Hana wa lö hede-hedenia irege da'e 

1 Ba me lö'ö sa'ae lademadema li Yobi si datölu andrö, me ibu'abu'a manö ba hulunia,
2 ba mofönu Gelihu andrö, ono Mbarakheli, banua Mbusi, ma'uwu Rami. Khö Yobi mofönu ia, me no si fabu'abu'a khö Lowalangi.
3 Ba ba zi datölu, si fahuwu khönia, mofönu ia, me lö lasöndra wanedema li, ba wamaduhu'ö sala Yobi.
4 Ba no ibazebase'ö Elihu, ba wolau huhuonia khö Yobi, me no si a'a ira moroi khönia.
5 Ba me i'ila Elihu, lö fanedema li sa'ae ba zi datölu, ba tesao wönunia.
6 Ba humede Gelihu andrö, ono Mbarakheli, banua Mbusi, imane:
"Iraono na ndra'o, ba satua ami, ba no alaŵölaŵödo, si ba'a-ba'aö ndra'o, ba wangombakha khömi wangilagu.
7 No umane dödögu: Akha fahuhuo zatua, yamufahaö ita ba wa'atua-tua si no ara ba guli danö!
8 Ba eheha andrö, si so barö doto niha ba hanu-hanu Zi lö ambö fa'abölö, da'ö zama'ema khöra fa'aboto ba dödö.
9 Tenga sa si no ara ba guli danö wondrege zatua-tua, ba tenga si no satua zangila hadia zatulö.
10 Andrö uŵa'ö: Fondrongondrongo khögu; da'utunö göi zaboto ba dödögu.

 II. Terou dödönia fahuhuo me tebai sa'ae ladedema li Yobi si datölu andrö 

11 Hiza, no ubazebaze'ö huhuomi, no ufondrongondrongo wamahaömi, irege misöndra ena'ö zi ndruhu famu'a.
12 Noa sa utöngötöngöni khömi, ba hiza, ba samösa lö ba khömi sangila mamu'a niŵa'ö Yobi, lö sangila manedema huhuonia.
13 Böi miwa'ö: 'No falukhaga wa'atua-tua; ha Lowalangi zangila molaŵa ya'ia, tenga niha!'
14 Khögu, ba lö si fabu'a ia; ba lö ugo'ögo'ö niŵa'ömi, wanema linia.
15 No tobali dödöra, lö fanema li sa'ae; lö lili sa'ae, no aetu.
16 Ba hadia, ubazebaze'ö, me lö hede-hedera, me so manö ba da'ö, ba lö'ö sa'ae fanema li?
17 Da'udemadema göi, ndrohundruhu khögu, utunö göi hadia ni'ilagu.
18 Noa sa afönu ndra'o huhuo, i'o'udo tödögu, barö dotogu.
19 Hiza, hulö duo so'otu'otu, si lö lala, bakha dödögu; mamoka dania, si mane nahia si bohou mufo'ösi.
20 Edönado fahuhuo, ena'ö molala dödögu; humede ndra'o, ba wamu'a.
21 Lö u'ebua'ö dödögu zambuana; lö u'alösöigö lelagu ba niha, ha niha ia.
22 Lö'ö sa to'ölödo ba wa'alösö lela; lö ara ena'ö, ba i'etu'ö nosogu somböi ya'o."

Faza 33

I. I'andrö khö Yobi Elihu ena'ö na ifondrondrongo khönia 

1 "Ba fondrongondrongo sa'ae huhuogu, ya'ugö Yobi, ba be'e mbörö dalingau ba daroma ligu andre fefu.
2 Hiza sa, ubokai mbawagu, ba muhede lelagu, barö gararogu.
3 Moroi ba dödö sadölö ligu andre; hadia ni'ila mbewegu, ba ifalua, sadölö.
4 Eheha Lowalangi zomböi ya'odo, ba hanu-hanu Zi lö ambö fa'abölö wamonoso ya'o.
5 Na ö'ila öbu'a niŵa'ögu, ba bu'a; fa'anö ndra'ugö udugu, faoso!
6 Hiza, no faoma ita khö Lowalangi, no fagölö-gölö mbörötada la'uri.
7 Alakha lö tokea'ö, wangata'ufi ya'odo, ba lö'ö sa ilangö ndra'ugö fa'ebuagu.

 II. I'otu'ö niha Lowalangi ba wangehao ya'ia 

8 Ba no urongo niŵa'öu — taroma liu andrö no urongo [me ömane]:
9 'Sohau-hau ndra'o, lö horögu; lö sinegu khögu ba lö lalö.
10 Hiza, fatiusa ifakhai khögu, ibe'e udunia ndra'odo.
11 Ibe'e ba galo gahegu; idarodarogö nitörögu fefu.'
12 Hiza, da'ö zi lö atulö khöu, uŵa'ö khöu; noa sa ebua Lowalangi moroi ba niha.
13 Hana wa fasoso ndra'ugö khönia, wa no sambua lö itema liu?
14 Humede sa Lowalangi, samuza, mendrua — ba lö tatöngöni.
15 Ba wangifi, ba gangilata ba zi bongi, na ihawui niha femörö sabölö-bölö, ba wemörö andrö ba gasora,
16 ba da'ö ibokai dögi dalinga niha ba ifotandro wanegu ya'ira.
17 Ba wanenaŵa niha, ba wolaunia andrö, ba ba wanimba ba ndramatua fayaŵasa.
18 Irorogö nosonia, fa lö aekhu ba dögi, fa lö aetu noso ba nono wana.
19 Ba te'otu'ö göi ia fa'afökhö, ba gasonia tou; lö mamalö-malö wasöndrata andrö ba dölania.
20 Ba ogoro ia gönia ibe'e nosonia andrö, anuzu dödönia zami khönia mege.
21 Ariri nösinia, irege lö sökhi-sökhi sa'ae, timba zi lö oroma sa'ae nösinia andrö, si no oköliköli.
22 Tobali sahatö ba lewatö nosonia, no sahatö ba mbekhu samunu niha.

 III. Na i'ide-ide'ö ia niha ba ifuli ifarongogö khönia wa'ebua dödö 

23 Ba na so dania salahinia mala'ika si lului manguma'ö, awö ngahönö andrö, ba wanguma'ö lala ba niha,
24 na ahakhö dödönia ia ba na imane: 'Orifi ia, ba böi fonumalö ia ba gohokoho; no utema höli',
25 awena dania ifuli abe'e nösinia, timba nono matua, mangawuli ia ba götö wa'onomatua.
26 I'angaröfi li Lowalangi, ba ihakhösi tödö ia; ifa'ele'ö khönia mbawania, suwua-wua dödö niha, ba isulöni ba niha wolau-launia satulö andrö.
27 Manunö ia, ba zi so niha bö'ö, imane: 'Noa sa ufazökhi horö, ba no ubila'ö lala, ba lö'ö sa musulöni khögu.
28 No i'orifi nosogu, lö ibe'e numalö ba gohokoho, ba omuso dödögu ba zohaga.'
29 Hiza, da'ö fefu ilau Lowalangi ba niha, irege mendrua, irege medölu,
30 ba wangefa'ö ba gohokoho nosonia, ena'ö humaga khönia haga ba wa'auri andrö.
31 Töngöni, ya'ugö Yobi, fondrongondrongo khögu; böi hede-hede, hana na ya'odo zi fahuhuo!
32 Na so khöu daroma li, ba bu'a niŵa'ögu; hede manö, amasido wamu'au.
33 Ba na lö'ö, ba öfondrongondrongo khögu; böi hede-hede, ena'ö ufahaö ndra'ugö ba wa'atua-tua."

Faza 34

I. Itegu huhuo Yobi Elihu, me lö si faduhu dödönia ba wa'atulö Lowalangi 

1 Ba itohugö Elihu, imane:
2 "Mifondrongondrongo niŵa'ögu, ya'ami satua-tua, ba mibe'e mbörö dalingami, ya'ami si so tödö!
3 Itandra sa daroma li tögi dalinga, si mane fanandra gararo gö.
4 Data'alu-alui zatulö, ena'ö faoma tasöndra zi sökhi.
5 Noa sa imane Yobi: 'Lö horögu, ba tenga ba lala ifatörö khögu Lowalangi.
6 Hadia, mofaya ndra'o, lö lai wa no lala khögu? No gönado ono wana si tebai nifadöhö, ba lö horögu.'
7 Heza so niha si mane Yobi andrö, samamadu idanö fanandraŵa,
8 si möi awö zolau si lö sökhi ba si fao ba zanao horö?
9 Noa sa imane: 'Lö hare niha, na fahuwu ia khö Lowalangi'.
10 Andrö mifondrongondrongo khögu, ya'ami si so fa'aboto ba dödö: Böi manö taŵa'ö, ilau zi lö sökhi Lowalangi ba ifatörö zi lö atulö Si lö ambö fa'abölö!
11 Lö'ö, ha folau niha isulöni khönia, dali wamatörönia ba niha mbua-bua niha.
12 Si ndruhu, lö ibila'ö lala Lowalangi, ba lö iwu'ai huku Si lö ambö fa'abölö.
13 Ha niha zame'e ba dangania tanö? Ba ha niha zolata tanö'a ma'afefu?
14 Na ha ya'ia zi so ba dödönia ena'ö, na iböda Gehehania ba hanu-hanunia andrö,
15 ba ahori adudu nösi guli danö fefu, ba ifuli tobali gawu-gawu niha.

 II. Lö ebua dödö zambuana Lowalangi 

16 Na si so tödö ndra'ugö, ba fondrondrongo da'e, be'e mbörö dalingau ba daroma ligu!
17 Hadia, tola maö samatörö zi lö omasi satulö? Ma öbali'ö si lö atulö Zi lö ambö fa'atulö andrö?
18 Ya'ia andrö, sanguma'ö khö razo: 'Si lö ngaroro ndra'ugö!' ba ba zi so töi: 'Sebua horö ami!'
19 Si lö mamaigi bawa zalaŵa ba si lö ebua tödö ba zo'ana'a, moroi ba zi numana, me no nilau dangania dozi ira.
20 I'ogomuzaö mate ira, ba na talu mbongi, ba tefahisi soi niha, ba taya; tetimba zabölö, ba tenga tanga niha.
21 Anehe sa ia lala zamösana, fefu mbekania, ba i'ila.
22 Lö si bongi ba lö sogömi-gömi sibai, ba nibini'ö zamazökhi si lö sökhi ya'ira ena'ö.
23 Alakha sa lö ifaigi-faigi niha, ena'ö i'ondrasi Lowalangi, nihuku.
24 Ifufu zabölö, lö musekhegö, ba ibe'e fangalira niha bö'ö.
25 Tobali aboto ba dödönia mbua-buara ba ba zi bongi itimba ira, ba afufu.
26 Ihare'ö khöra mbözi-bözi, si mane ba zi no manao horö, ba ba zanehe niha fefu.
27 Börö wa no fabali ira khönia awö wa lö ba dödöra lala andrö khönia fefu,
28 ba wamarongogö khönia si yaŵa fangarö-ngarö zi numana, ba ena'ö irongo wege-ege zebua famakao.
29 Ba na ifaigi wondrara, ba ha niha zanguhuku [ya'ia]? Ba na ibini'ö mbawania, ba ha niha zangila ya'ia? He ba zato ba he ba zi ha samö-samösa göi.
30 Ena'ö lö möi salaŵa niha si lö sökhi, fa böi tandraŵa ba niha.
31 Hadia sa, taŵa'ö maö khö Lowalangi: 'Ulu'i; lö ulau zi lö sökhi;
32 hadia zi lö i'ila hörögu, ba oroma'ö khögu: na no ulau zi lö atulö, ba ubato sa'ae?'

 III. Lö tola itegu niha wamatörö Lowalangi andrö 

33 Hadia, ifatörö ba zomasi ndra'ugö wanulöni; me no ökököni; tobali ya'ugö zanguhuku, ba tenga ya'odo? Ba hadia ni'ilau, ba falua baeha!
34 Niha si so fa'aboto ba dödö ba niha satua-tua, samondrongo khögu, ba lamane khögu:
35 'Ba huhuo Yobi andrö, ba lö fa'aboto ba dödö, ba si lö mutimba tödö niŵa'önia andrö.'
36 Ena'ö na tetandraigö Yobi, irugi ba wondrege, ba wamadaönia andrö, famadaö zi so horö!
37 Inönö sa'ae horönia olalöŵa; mango'aya ia, ba khöda andre, ba mangöhöna famadaö khö Lowalangi.

Faza 35

I. Lö hare Lowalangi ba lö te'alani ia 

1 Ba itohugö huhuonia Elihu, imane:
2 "Hadia, da'ö zatulö öŵa'ö, wanguma'ö: satulö ndra'o föna Lowalangi,
3 wa ösofu, hadia gunania khöu: 'Hadia haregu moroi na ufazökhi horö'?
4 Da'ubu'a khöu ba khö zi fahuwu khöu andrö, awöu.
5 Faöga höröu miyaŵa, ba mbanua, nehegö lawuo andrö, si no alaŵa yaŵau.
6 Na öfazökhi horö, ba heza irugi ia? ba na oya lalöu, ba hezo zi te'ala ia?
7 Na satulö ndra'ugö, ba hadia game'elau khönia, ba hadia nitemania ba dangau?
8 Ba niha si mane ya'ugö manandrösa walösökhiu; ba khöu, ya'ugö ono niha, manandrösa wa'atulömö.

 II. Lö ifondrondrongo wangarö-ngarö zebua famakao Lowalangi 

9 Mangarö-ngarö sa niha ba wa'afahöna wamalangögö, ba mangandrö tolo ba wamakao zalaŵa,
10 ba lö sanguma'ö: 'Hezo Lowalangi, somböi ya'odo, sangoro'ö fanunö, ba zi bongi,
11 same'e famahaö ya'ita utu ndru'u andrö, ba fangatua-tuada fofo ba dalu mbanua?'
12 Ba la'angaröfi li ia, ba lö ifondrondrongo khöra, börö wayaŵasa zebua horö andrö.
13 Lö'ö, faya-faya, ba lö irongo Lowalangi, lö itöngöni Si lö ambö fa'abölö;
14 böhöi wa öŵa'ö, lö oroma ia khöu; no so ba duduma hörönia huhuo andrö ba ödöna-döna khönia.
15 Ba iada'e, me lö'ö na si tesao wönunia, fotu, ba hadia, lö'ö manö ni'ilania maö fayaŵasa andrö?
16 Ba tobali faya-faya nilau Yobi, fahöna huhuo, ba lö fa'aboto ba dödö."

Faza 36

I. Fa'atulö Lowalangi andrö 

1 Ba itohugö Elihu, imane:
2 "Base'ö ma'ifu khögu, ba ufahaö ndra'ugö; so na sa niŵa'ö ba khö Lowalangi andrö.
3 Ba zaröu uhalö wa'aboto ba dödögu, ba u'ohe ba lala hadia ia khö zomböi ya'odo.
4 Si ndruhu sa, tenga faya niŵa'ögu; si no a'oi so fa'aboto ba dödö zi fahuhuo khöu.
5 Hiza, no sabölö Lowalangi, ba lö'ö zui i'ositengagö niha, no fahöna wa'abölö wa'aboto ba dödö.
6 Lö i'orifi zebua horö; ba huhuo zebua famakao, ba ibe'e ba lala.
7 Lö iböhöli wamaigi satulö tödö ba awö razo ba dadaoma ifedadao ira, si lö mamalö-malö, ena'ö salaŵa ira.
8 Ba na no murate ira, na no tofesu ira fesu famakao,
9 na ifarongogö khöra wolaura, awö horöra andrö, wa no fayaŵa ira,
10 na tobali ibokai dögi dalingara, ba wanenaŵa andrö, ena'ö laböhöli zi lö sökhi:
11 Ba na lafondrondrongo, na la'o'ö, ba sohahau tödö ira, ba we'asora na ba guli danö, somuso tödö ba zi tosai götöra.
12 Ba na lö lafondrondrongo, ba si mate ba nono wana dania ira; aetu nosora lö fa'aboto ba dödö.
13 Ba niha si tefuyu tödö, ba so mbao dödö, lö fakao, na ifesu ira;
14 ba wa'a'onomatua aetu nosora, mate ira, si mane sohorö-horö.
15 Sebua famakao, ba i'orifi, ibe'e fangorifinia wamakaonia andrö; ba ibe'e famokai dögi dalingara wa'atosasara andrö.

 II. Fanandrösaigö khö Yobi 

16 Ba ya'ugö göi, ba idönisi, wangefa'ö ya'ugö ba mbawa wamakao andrö, i'ohe ba zebolo tanö, ba zi lö fa'atosasa, ba satabö nifa'oli tou diwou.
17 Ba no fahöna khöu wangetu'ö huku, si mane ba zebua horö; ba fangetu'ö huku ba famatörö huku, ba no fago'ö.
18 Böi ya ifowöhö ndra'ugö ba wango'aya bao dödöu andrö; ba böi elungu'ö ba wa'ebua höli andrö.
19 Hadia, i'efa'ö ndra'ugö ba wa'atosasa andrö fe'ao-aomö andrö, na no a'oi dölau?
20 Böi ya humulu dödöu, ena'ö na bongi, fa humufa soi niha ba nahara.
21 Angelama, böi otahögö zi lö sökhi; da'ö sa zomasi'ö, moroi ba wanaha famakao.

 III. Fa'asalaŵa Lowalangi ba fa'ebuania 

22 Hiza, nifolau zalaŵa wolau Lowalangi, ba wa'abölönia andrö; heza so zamatörö, si mane ya'ia?
23 Ha niha zamakhoi khönia lala, ba ha niha zanguma'ö: 'No ölau zi lö atulö?
24 Alui tödöu, ena'ö ö'ebua'ö döi wolaunia andrö, nisunosuno niha.
25 Dozi niha, ba sowua-wua tödö ba da'ö, moroi ba zaröu la'ila niha danö.
26 Hiza, no salaŵa Lowalangi ba tebai aboto ba dödöda ia; lö mutaha mu'erai ndröfinia.
27 I'ofaya sa'ae mböi nidanö; mowöi taŵa deu, na mosau khönia.
28 Satoru moroi yaŵa ba lawuo, saekhu ba niha, si no ato.
29 Ba mendrua manö, na aboto ena'ö ba dödöda wa'ebolo lawuo andrö [ba] fa'ofetu ba nosenia andrö.
30 Hiza, ifasui ia hagania andrö; ba ibalugö ŵa'a nasi.
31 Da'ö sa'ae ibe'e fanguhuku soi niha, ba ihöna mbalazo.
32 Dua dangania ibalugö haga, ba ibe'e fanimba zi fa'udu.
33 Ifarongogö ia ugu-ugunia andrö, ba saŵi na'i zangila, na so ia moroi sa."

Faza 37

I. Ifa'ele'ö na walö'ambö fa'abölö khö Lowalangi 

1 "Si ndruhu, ba da'ö tobali dödögu ba tokea ba nahania andrö.
2 Mifondrondrongo! Mifondrondrongo wendröndröndröndrö linia andrö, ugu-ugu andrö, si otarai mbawania!
3 Barö mbanua ma'afefu i'efa'ö, awö haga andrö khönia, irugi wondrege danö.
4 Moroi furinia mundröndröndröndrö; mu'ugu-ugu linia andrö, li zalaŵa, lö itaha gari mbanua andrö, na terongo linia.
5 Ife'ugu-ugu linia Lowalangi, sahöli-höli dödöda, wolau sebua andrö, si tebai aboto ba dödöda.
6 Imane sa'ae ba deu si baku andrö: Torugö'ö ba danö! ba si manö ba deu laöhö andrö, ba deu sabölö-bölö sibai.
7 Ifotandro danga niha fefu, ena'ö aboto ba dödö niha fefu wolaunia andrö.
8 Ba labini'ö ira utu ndru'u, ahono ba nahara.
9 Ba mbate'enia i'otarai angi sabölö, ba moroi ba nangi moroi yöu wa'oafu.
10 Ba hanu-hanu Lowalangi abe'e nidanö ba tobali tofera wa'ebolo nidanö.
11 Ifonoro teu lawuo, ibologö misa lawuo andrö khönia, sihaga.
12 Ba itörö misa, fasui, nifatörönia ba wamalua fefu niŵa'önia khönia;
13 so, ba fotu, na moguna ba guli danönia andrö, ba so, ba howu-howu zalua khönia, ibe'e.

 II. Ifarou Yobi ba wanöngöni sahöli-höli nifazökhi Lowalangi 

14 Da'ö be'e ba dödöu, ya'ugö Yobi: Badugö'ö, ba töngöni zahöli-höli dödö andrö khö Lowalangi!
15 Hadia, aboto ba dödöu, na ibe'e goroisa Lowalangi, ba na ifohaga lawuo andrö khönia?
16 Hadia, aboto ba dödöu wanahanahae lawuo andrö, sahöli-höli dödö andrö, khö zi no ahori so fa'aboto ba dödö?
17 Ya'ugö andrö, saukhu nukha, na aukhu'aukhu danö, na angi moroi raya.
18 Hadia, no awönia ndra'ugö wamologö banua si yaŵa, si no abe'e, hulö zörömi nifahele?
19 Ombakha'ö khöma, hadia niŵa'öma khönia! — Lö ma'ila maŵa'ö hadia ia, ba wa'ogömi-gömi [dödöma].
20 Hadia, tefarongogö khönia, wa muhede ndra'o? ma hadia, no irai i'andrö niha, tefufu ia?
21 Iada'e sa, ba lö oroma khöda haga luo, sihaga sibai ba gero lawuo, ba itörö angi, ifahoi.
22 Moroi yöu i'otarai balaki, ba no tefasui Lowalangi lakhömi sihokha mbuda.
23 Si lö ambö fa'abölö andrö, ba lö takhamö, ya'ia andrö, si no fahöna fa'abölö; ba sadölö lala ba si no a'oi so fa'atulö, ba lö ibila'ö.
24 Andrö la'ata'ufi ia niha, ba si no atua-tuafö, ba lö ba dödönia."

Faza 38

I. To'ele Yehowa ba mbanua ba ifahede Yobi 

1 Ba humede Yehowa khö Yobi ba we'ugu-ugu mbanua, imane:
2 "Ha niha ba da'ö, zamalugö tödö [gu] andrö fehede si lö fa'aboto ba dödö?
3 Faoso, amöbö talu, si mane iramatua, ba uzofu-zofu khöu, ba öfahaö ndra'odo!

 II. Ituturu khönia halöŵö Lowalangi si tebai aboto ba dödöda 

4 Heza so ndra'ugö, me ulata danö? Ombakha'ö, na so wa'aboto ba dödöu.
5 Ha niha zi honogöi su'ania — na ö'ila ha niha zamatörö khönia fanu'a!
6 Hadia dayadaya gehomonia, ba ha niha zame'e tou toyo ba watalinga.
7 Me ma'iki-iki madala andrö fefu, ba me owua-wua dödö nono Lowalangi, dozi.
8 Ha zame'e ba'a-ba'a nasi, lagö mbawandruhö, me alua ia, me böla ia, timba ba dalu nina,
9 me ube'e nukhania lawuo, ba me ube'e lölönia zogömi-gömi sibai?
10 Me ufakhoi wondregenia ba me ube'e lagö mbawandruhönia, fabaya lazi.
11 ba me umane: "Ba da'e örugi ba lö ösawö, ba ba da'e aboto ndrulumö andrö, si no fayaŵa!"
12 Hadia, no örai öbe'e goroisa ba zi moluo andrö, no örai öŵa'ö naha wa'oyo mbanua na mahemolu mbanua,
13 ena'ö itugelai wondrege danö, ba ena'ö tetimba tou zolau si lö sökhi?
14 Tobali si mane galögalö andrö ba dandro, ba hulö nukha fefu, hadia ia.
15 Ba aböda haga ba zolau si lö sökhi, ba terasa da'io, si no mu'oro'ö.
16 Hadia, no örugi dawuyu andrö ba nasi, ba hadia, no mowaö-waö'ö ba doyo namö?
17 Hadia, no teboka khöu mbawandruhö ba wa'amate, ba hadia, no anehe'ö mbawa göli mbanua tou, si no ogömi-gömi sibai?
18 Hadia, no irugi höröu wamaigi fa'ebolo danö? Ombakha'ö, na no ahori ö'ila da'ö?

 III. Fa'asalaŵa Lowalangi ba famatörönia fefu hadia ia 

19 Heza ato so lala ba zonahia haga, ba fa'ogömi-gömi andrö — ba heza ato so nahiania?
20 Fa ö'ohe ba kandrania, fa ö'ila lala ba nomonia?
21 Ö'ila, me luo da'ö sa tumbu ndra'ugö; no ara ndra'ugö ba guli danö.
22 Hadia, no örugi zi fahöna teu si baku andrö, ba no ö'ila halasa deu kara,
23 nihönagu, ba mbaŵa wamakao dania, ba mbaŵa wasöndrata, ba mbaŵa wanuwö?
24 Heza so lala ba zi fabali haga, ba zi otarai angi timu andrö, wanörö uli danö misa.
25 Ha zamatörö lala deu, awö lala gari mbanua andrö,
26 ba wame'e aekhu deu ba danö si lö niha, ba danö si mate, si lö banua niha,
27 ba wangabusoi'ö si lö sinanö ba tanö si mate, ena'ö ifuli tumbu ndru'u?
28 Hadia, so nama deu andrö, ba ha niha nama mböiböi namo andrö?
29 Ha niha zi adonogö idanö sabe'e andrö, ba ha ono namo si baku moroi yaŵa ba mbanua.
30 Abe'e nidanö, timba gara, ba fadoro wa'abe'e dete nasi.
31 Hadia, ö'ila öfaböbö "zara" andrö, ba ö'ila ötoto'ö wesu "zi tölu".
32 Hadia ö'ila ö'ohe baero ndröfi sebua andrö, na inötö, ba samatörö "berua" andrö, awö nononia, ndra'ugö?
33 Hadia, ö'ila nifakhoi andrö si yaŵa ba mbanua; hadia, no ya'ugö zamakhoi famatörönia uli danö?
34 Hadia, mu'ao ndra'ugö ba lawuo, ena'ö ihawui ndra'ogö teu sabölö-bölö?
35 Ya'ugö zolau gari mbanua, ena'ö itörö ba ena'ö imane khöu: Ya'e ndra'o?
36 Ha zame'e ba mbua [niha] fa'atua-tua ba ha niha zamotödö zilatao?
37 Ha zangofaya lawuo ba wa'atua-tuania, ba asoa andrö ba mbanua si yaŵa, ba ha zamatutue?
38 Fa farafö tou gawu-gawu, fa fakhitö danö sabe'e.
39 Hadia, ahulu ndra'ugö ö zi alawe zingo, ba döhö wangisö nono zingo öbe'e,
40 na laköŵö ira ba nahara, na manaronaro ira ba ndru'u?
41 Ha zangasiwai gö gaga, na la'angaröfi li Lowalangi ononia, na manörö-nörö ira lö ö?"

Faza 39

Fa'atua-tua Lowalangi ba wamazökhi saliŵa-liŵa ba danö 

1 "Hadia, ö'ila ginötö wo'ono nago, ba hadia, ötöngöni wa'afökhö hulu ba mböhö?
2 Hadia, ö'ofaya mbaŵara, ba ö'ila mbaŵa wo'onora?
3 Laköröbui ira, ba böla nonora, ba döhö wa'afökhö hulura.
4 Ba abe'e nonora, manöi ba ndru'u, moloi, ba lö'ö sa'ae mangawuli.
5 Ha zamoloi galide ndru'u ba ha zi dudu si so ba ndru'u andrö,
6 nibe'egu tanö si mate, ba we'aso ba da'ö, ba dekha mo'asio, nahiania?
7 Ma'iki ia ba gua-gua andrö yomo ba mbanua, ba fe'ao zamatörö, ba lö irongo.
8 Hadia ni'ilania ba hili, ba önia, ba i'alu-alui ngawalö ndru'u sauri, fefu.
9 Hadia, edöna möi ngoni-ngoniu göröbao ndru'u; hadia möi ia mörö ba kandra khöu?
10 Hadia, ö'ila öbe'e ba wesu göröbao ndru'u andrö, ba wanguhundra laza; hadia, igo'ögo'ö maö ndra'ugö, ba wonowi ba ndraso?
11 Hadia, ödöna-döna khönia, me no sabölö, ba öbe'e balazi ia halöŵömö andrö?
12 Hadia, ödöna-döna khönia i'ohe baose mbasitömö, i'ohe ba golayama mbasitö khöu?
13 Mangafongafo wofo ondra, omuso dödö; ba hadia, no afi dumbao ba bu dumbao [fofo si no ahono-hono]?
14 Tenga ya'ia; itou'ö manö tou ba danö gadulonia ba ifaukhu ba zogawu-gawu tou,
15 ba lö itörö tödönia, ma ihundragö sanörö ba ma amama ba gahe gutu ndru'u.
16 Safaito ia ba khö nononia, hulö zi tenga khönia; lö i'abusi tödö na zaya-zaya gölö wa'erege dödönia.
17 Noa sa lö nibe'e Lowalangi fa'atua-tua khönia; lö nifo'urakhania ya'ia tödö.
18 Ba na ifanoka ia, ba i'igi'igi'ö kudo, fabaya si fakudo ba hulu.
19 Hadia, ya'ugö zame'e fa'abölö ba kudo? Hadia, ya'ugö zamonukha baginia bu zöri sangafongafo andrö?
20 Hadia, ya'ugö zamanoka, fa amaedola kao mböhö? Sata'u ita wehöfuhöfunia andrö, si no ebua li!
21 Ikha'akha'ai danö ba ndraso; omuso dödönia, ba wa'abölönia andrö; ifaondragö zi no mangaro.
22 I'igi'igi'ö wa'ata'u, ba lö tokea, ba lö ibali'ö ia furi, na i'ila zi'öli.
23 Rumiti ba hulunia naha nono wana, ba takile doho ba kalakala.
24 Ikha'akha'ai tou danö, ba walö'ahono ba ba wofönu, ba lö ahono ia, na telau dorofe.
25 Ero na moli dorofe ba imane: 'Labu!' ba moroi ba zaröu i'ago wasöndrata; irongo we'ao zolohe, si ugu-ugu, ba fangahahagö andrö.
26 Hadia, ba wa'aboto ba dödöu andrö ifaliŵa gafinia fahaneŵa andrö, ba ibologö miraya?
27 Hadia, ba niŵa'öu isaŵa miyaŵa moyo, ba mangazuni ba zalaŵa yaŵa?
28 Ba dete gara ba hili i'iagö, ba da'ö monahia ia ba duturu gara, naha zanaro.
29 Moroi ba da'ö idarodarogö gönia; ikhamö zaröu hörönia.
30 Ba labadu ndro ononia, ba ba zi so nibunu tou, ba da'ö so ia.

Faza 40

I. Itehe zalania Yobi 

1 Ba humede na Yehowa khö Yobi, imane:
2 "Hadia, ifasosoni Zi lö ambö fa'abölö si fadegu-degu andrö? Yamutema li sangadugö Lowalangi andrö!"
3 Ba itema li Yehowa Yobi, imane:
4 "Hiza, no abölö ide-ide ndra'odo; hadia niŵa'ögu wanema liu? U'okhö mbawagu.
5 No samuza muhede ndra'o, ba lö ufuli uŵa'ö zamuza tö; lö hede-hedegu sa'ae!"

 II. Lowalangi si lö ambö fa'abölö, ba no a'oi so wa'atulö göi 

6 Ba itema li Yobi Yehowa, moroi ba nangi sabölö, imane:
7 "Labu, amöbö talu, si mane iramatua: Da'uzofu-zofu khöu, ba ya'ugö zangombakha khögu:
8 Hadia, si lö boto öbe'e zatulö andrö khögu, ö'etu'ö hukugu, ena'ö lala khöu?
9 Hadia no si mane ta'io Lowalangi da'iomö? ba hadia, mu'ugu-ugu maö limö, si mane linia?
10 Ba angehao, fa'ahelanö ba fa'ebua; onukha lakhömi ba fa'asalaŵa!
11 Alakha falawu wönumö, ba tuli'ö tou zi fayaŵa fefu, ha fanöngöu ya'ira.
12 Hana na ha famaigiu ya'ira wangöhöndrögö zi fayaŵa andrö, ba timba tou zebua horö.
13 Balugö gawu-gawu ira fefu, balugö ba zi tobini mbawara.
14 Ba ya'o göi zanuno ya'ugö, wa i'orifi'ö tangau kambölö!

 III. Amuata mbehemoti andrö 

15 Faigi ato mbehemoti andrö, niwöwöigu ba ngaimö: i'a ndru'u si mane öröbao!
16 Faigi ato wa'abölönia ba löwi-löwinia ba fa'abe'enia ba nuo dalunia andrö.
17 I'oro'ö gi'onia timba döla geresi; no abe'e wa'afafali nuo ba wahania.
18 Tölania, ba no timba koro töla garamba; no timba gukhu zi'öli dölania andrö.
19 Da'ö zi a'a niwöwöi Lowalangi; somböi ya'ia, ba no i'oro'ö khönia wöda.
20 Ba hili sa so gönia, ba zi famaimai utu ndru'u fefu.
21 Barö zukhu mörö-mörö ia ba mbini-mbini barö honu ba dambu.
22 Ibalugö ia sukhu, lumö khönia, te'u'u ia daha ge'oyo ba mbewe nidanö.
23 Na molö, ba lö ata'u ia, sahono-hono manö ia, he sara Yoridano zanaŵa bawania.
24 Ba tema ra'u ia ba zanehe ia, ba ena'ö na latema latögi nikhunia si'öli!

 IV. Amuata mbuaya 

25 Hadia, ö'ila ögaini mbuaya, ba ö'ila öfesu lelania sinali gai?
26 Hadia, ö'ila öfatörö ba nikhunia zilai, ba ö'ila ötögi mbo'önia khaikhai?
27 Hadia, ihöna maö wangalulu khöu? hadia ihaogö-haogö wehede khöu?
28 Hadia, fawu'u li ia khöu, fa öhalö sawuyumö ia, si lö mamalö-malö?
29 Hadia, famaimai ndra'ugö khönia, si mane ba nono wofo? ba hadia, ö'ila öfesu ia, aya nonou alawe?
30 Hadia, lafatö mbölinia khö nawöra sangai-ngai i'a, ba lafaosa ba zaniaga?
31 Hadia, ö'ila öfahöfahö gulinia? ba hadia, manga maö ba högönia watebusa?
32 Tema babaya ia — ba törö-törö tödöu, he wisa wasöndrata andrö! lö'ö sa'ae öfuli ölau.

Faza 41

Amuata mbuaya 

1 Hiza, no tobali faya nidöna-dönania andrö; ha i'ila, ba tegaölö tou ia.
2 Samösa lö si lö ata'u isuko, — ba ha niha zangila molaŵa ya'odo?
3 Ha niha zi no mame'e khögu hadia ia mege, nisulönigu ena'ö? Fefu hadia ia zi so ba guli danö, ba no khögu.
4 Tebai zi lö utunö ndroto-ndrotonia andrö, ba fa'abölönia ba fa'asökhi wangaronia andrö.
5 Ha niha zi no mamahoi barunia, ba ha ha niha zombambaya ifönia andrö si dua ngenoli?
6 Ha niha zi no mamokai bawandruhö mbawania, si dua görö lagö andrö? Ifönia andrö fasui, ba no sata'u ita!
7 Famoadu hunahunania sabe'e andrö, si no mulau fangaro, ba wamatöfa.
8 No te'oli manö, lö itörö oho gatalua.
9 Oi fatöfa, faduhö manö, tebai fawöhöi.
10 Bahönia, ba sihaga, ba hörönia, ba no hulö mbu hörö wa'amoluo.
11 I'otarai mbawania sulu, bo galitö moroi bakha.
12 Zauzau zalua ba dögi nikhunia, hulö si mane ba mbowoa nidanö so'otu ba galitö.
13 Hanu-hanunia andrö, ba ifohola mbo galitö, hola-hola galitö zalua ba mbawania.
14 Ba mbaginia so wa'abölö andrö, ba molaya fönania wa'ata'u.
15 Tebai faefa mbu'u mbotonia, no timba nifahele, tebai mangiwa.
16 Tödönia, ba no sabe'e, hulö gara, fa'abe'e gara gisa wakhe tanö tou.
17 Na ifazaŵa ia, ba ata'u zabölö, tokea ba fawuka dödö.
18 Na lalau khönia zi'öli, ba lö i'a, ba he toho, ba he ono wana, ba he fatebusa.
19 Töla wakhe zi'öli wamaiginia; ba eu si no le'afö döla garamba.
20 Tenga fanaboinia nono wana, ba kara riboribo, ba no timba ndrami wakhe khönia.
21 Töla wakhe mbago gama wamaiginia, ba ma'iki ia ba wehöngö doho.
22 Barönia, ba no hulö gabotola zörömi; molade wamöbörö wakhe ba dambu.
23 Mo'otu'otu namö ibe'e, hulö mbowoa bawu, ba ibali'ö balanga fondrino dalu-dalu nidanö sebua.
24 Humaga lahenia furinia, hulö huwa hohou taŵa'ö.
25 Lö ba guli danö si falaŵa khönia, ya'ia andrö, niwöwöi ba wa böi manö ata'u.
26 Fefu wa'asalaŵa, ba i'ositengagö; no razo zebua fayaŵasa ia."

Faza 42

I. Mangesa Yobi ba gamuatania mege 

1 Ba itema li Yehowa Yobi, imane:
2 "U'ila, wa lö hadia ia, si tebai ndra'ugö, awö wa lö tödöu, si tebai öfalua.
3 'Ha niha zombalugö tödö [Lowalangi], niha sambö tödö andrö'? Andrö uŵa'ö, ba wa lö tödö andrö, ngawalö si tebai aboto ba dödögu, si lö u'ila watahögö.
4 'Ba fondrondrongo, alakha ya'odo zihede; da'usofu khöu, ba öfahaö ndra'o.'
5 Ha turiamö nirongogu mege, ba iya'e, ba no i'ila'ö hörögu!
6 Andrö ufuli ligu, ba mangesa dödögu, ba gawu-gawu tou ba ba nawu!"

 II. Itegu zi fahuwu khö Yobi si datölu andrö Lowalangi 

7 Ba me no i'o'ozui huhuonia andrö khö Yobi Yehowa, ba imane khö Gelifasi, banua Dema: "No tesao wönugu khöu ba ba zi fahuwu khöu andrö, si darua, me no tenga satulö huhuomi andrö, wamatou ya'o, no tenga si mane huhuo genonigu Yobi.
8 Ba mihalö nono zaŵi, fitu rozi, ba biri-biri si matua, fitu nga'eu, ba mi'ae khö genonigu Yobi ba mibe'e zumange nitunu, tana khömi, ba akha mangandrö genonigu Yobi, salahimi, me no ha sambalö famaigigu ya'ia, wa utaha na dödögu, ba wolau khömi, me no tenga satulö huhuomi andrö, wamatou ya'o, no tenga si mane khö genonigu Yobi."
9 Ba möi ndra Elifasi, banua Dema, Bilidado, banua Zua, Sofari, banua Na'ama, la'o'ö niŵa'ö Yehowa khöra; ba ifondrondrongo khö Yobi Yehowa.

 III. Ifuli ohahau dödö Yobi 

10 Ba ifadöhö wamakao Yobi andrö Yehowa, me mangandrö ia salahi zi fahuwu khönia andrö; ifabali sa'ae khö Yobi fefu zi so khönia föna.
11 Ba möi khönia dalifusönia fefu, matua ba alawe, awö zi no fa'ila li khönia mege, fefu, manga ira khönia, ba nomonia, lafa'ele'ö wa'ahakhö dödöra, ba larara dödönia ba wamakao andrö fefu, nifatörö Yehowa khönia; ba mamuala ira khönia, sagörö hua balaki ba sambua laeduru ana'a zamösa.
12 Ba abölö ifahowu'ö Yobi Yehowa ba zi tosai noso Yobi, moroi me föna; falukha ia mbiri-biri, 14.000 nga'eu, ba ondra, 6.000 nga'eu, ba saŵi, 1.000 fasa, ba kalide si alawe, 1.000 nga'eu.
13 Ba tumbu khönia ndraono, 7 nono matua ba 3 nono alawe;
14 ba töi zi sambua khönia, ba Yemima ba si sambua, ba Kasia, ba si akhi, ba Kerene-Hafukha.
15 Ba ba danöra ma'asagörö, ba lö ira alawe si manö fa'asökhi bawa, si mane ono Yobi; ba ifanema ira ondröita amara, ba ngai dalifusöra matua.
16 Ba aefa da'ö, ba 140 fakhe tö noso Yobi, ba tölu nga'ötö i'ila ma'uwunia.
17 Ba mate Yobi, me no atua sibai ia ba me no aföli ia wa'auri.

SINUNÖ

Faza 1

Fa'ohahau dödö zolo'ö taroma li Lowalangi 

I. 1 Ya'ahowu niha si lö molo'ö nikhoi dödö zebua horö andrö, ba si lö manörö lala zolalö andrö, ba si lö dumadao ba zi dadao zango'aya. 
2 Same'e fa'omuso dödönia oroisa Yehowa ba sangalui eluaha goroisania, bongi ma'ökhö. 
3 Hulö geu sowua nitanö ba mbewe nidanö, zi manö sowua buania na inötö. Bulunia ba tebai aleu, ba hadia ia nifazökhinia ba mofozu. 

 Ba wa lö boto aekhu lala zebua horö 

II. 4 Ba tenga si manö zebua horö andrö; tobali sa hulö gadaya ira, ni'oloi'ö nangi. 
5 Andrö tebai manaha zebua horö andrö, no tefatörö huku, ba lö aro zolalö andrö ba mbanua zateolö.
6 Noa sa i'ila Yehowa lala zatulö, ba lala zebua horö andrö, ba si lö fozu.

Faza 2

Folaŵa niha baero Lowalangi, awö nibayoininia andrö, saekhu ba waya 

I. 1 Hana wa mofönu niha baero, ba hana wa la'alu-alui soi zi lö boto? 
2 Molaŵa zalaŵa ba guli danö, ba samatörö andrö, ba mamagölö, ba khö Yehowa ba ba khö nibayoini-Nia andrö. 
2 "Data'etu'ö mböbö andrö khöra, ba tatimba wesu andrö khöra." 
4 Ba ma'iki zidadao ba zorugo, i'o'aya ira So'aya. 
5 Ba muhede Ia khöra ba wönu-Nia, ba ifeta'u ira bakhu-bakhu dödönia andrö. 
6 "Noa sa atö Ufataro razo andrö Khögu ba Ziona, ba hili ni'amoni'ö andrö Khögu.

 Tödö Lowalangi khö nibayoininia andrö 

II. 7   Da'u'ombakha'ö hadia ba dödö: No imane khögu Yehowa: "Ono-Gu ndra'ugö, ma'ökhö andre no U'onogö ndra'ugö. 
8 Andrö khö-Gu, ba Ube'e tana khöu soi niha, ba ya khöu mbalö danö. 
9 Örasa dania ira si'o si'öli, hulö mbowoa tanö öfufu ira." 

 Famarou tödö, ba we'amöi barö mbawania 

III. 10  Ba iya'e, ba mi'era-era tödömi ya'ami razo, mibe'e nitegu ami ya'ami sanguhuku ba guli danö.
11 Mi'ae enoni Yehowa, mi'ata'ufi; mi'omusoi'ö dödömi, ba tambai manizi-nizi ami. 
12 Mifa'ago bawa khö Nono, fa böi mofönu Ia, ba fa böi tekiko ami ba lala: ahatö sa wa'atesao wönu-Nia. Ya'ahowu dozi sanaŵa Ya'ia!

Faza 3

Fangandrö, ba wa'ato zi fa'udu 
1 Sinunö khö Dawido, me moloi ia, me igohi ia ononia Abisalomi. 
2 He Yehowa, no ato sibai zamakao ya'o, no ato sibai zi maoso udugu.
3 Ato zanguma'ö khögu: "Lö fanolo Lowalangi khönia".
4 Ba baluse sa Ndra'ugö khögu, ya'ugö Yehowa! sumangegu Ndra'ugö ba samaöga bawagu. 
5 Mu'aodo khö Yehowa, ba no Itema ligu, moroi ba hili ni'amoni'ö andrö khö-Nia.
6 No uleagö tou ndra'o mege, ba mörödo. Ba no tokeado; I'abe'e'ö sa ndra'o Yehowa. 
7 Lö ata'udo ngahönö niha, samasui ya'o. 
8 Faoso, Yehowa! tolodo, Lowalangigu! Öfeta'u sa mbawa zi fa'udu khögu fefu, Örasa nifö zebua horö andrö. 
9 Khö Yehowa wangorifi; yamöi ba mbanua-U andrö howu-howu-Mö andrö.

Faza 4

1 Khö duka wanunö andrö, solau biola. Sinunö khö Dawido.

 I. Fangandrö Dawido, ena'ö i orifi ia Lowalangi 

2 Na mu'aodo khöu, ba fondrongondrongo khögu, ya'ugö Lowalangi fa'atulögu andrö. No öbologö dödögu, me no tofera. Ebua'ö dödöu khögu ba fondrondrongo wangandrögu.
3 He ya'ami, niha! Heza irugi, wa tobali fango'oya zumangegu? Mi'alui waya, wangomasi'ö si lö boto.
4 Ya aboto ba dödömi, wa ifaehusi Yehowa zatulö tödö andrö khönia. Ifondrondrongo Yehowa, na mu'aodo khönia.
5 Mi'ofönu, ba böi mifazökhi horö! Mifatou-tou tödömi ba gasomi andrö ba mihonogö ami.
6 Mibe'e zumange, soroi ba wa'atulö dödö, ba midöna-döna khö Yehowa hadia ia.

 II. Fanötönania khö Lowalangi 

7 Ato zanguma'ö: "Ha niha zangoroma'ö khöda si sökhi?" He Yehowa, faöga yaŵama haga mbawamö andrö!
8 No ö'omusoi'ö dödögu, moroi me oya mbua nowira ba agura.
9 Ufadölö ndra'o ba u'anema'ö mörö, lö hadia ia. Ya'ugö Yehowa sa zamaigi, fa ahono ndra'o ba nahagu, he ba zi ha ya'o.

Faza 5

1 Khö duka wanunö andrö, solau surune. Sinunö khö Dawido.

 Fangandrö khö Yehowa, ba niha si lö sökhi andrö 

2 Fondrondrongo ligu Yehowa, be'e ba dödöu lua-lua dödögu andre!
3 Be'e mbörö dalingau ba we'aogu andre, ya'ugö, razogu ba Lowalangigu; khöu sa mangandrö ndra'odo.
4 He Yehowa, ba zanguhulö wongi fondrondrongo ligu! Uhulö wongi ufa'anö zumange khöu, ba udöna-döna khöu wangorifi.
5 Tenga sa Lowalangi somasi si lö sökhi ndra'ugö; lö monaha khöu niha si lö sökhi.
6 Tebai lafaigi mbawau si fayaŵa, ba no fa'udu ndra'ugö ba zamazökhi si lö sökhi.
7 Solau faya, ba öbunu. I'ogorofi Yehowa zange'enge'e ba si falimolimo.
8 Ba ya'o, ba tola möi ba nomou, börö wa'ebua dödöu andrö, si no fahöna, mangalulu ndra'o ba gosaliu andrö, ni'amoni'ö, u'ata'ufi ndra'ugö.
9 He Yehowa, ohe dangagu, ba wa'atulö dödöu andrö, ba zi fa'udu khögu andrö; adölö'ö fönagu lala andrö khöu.
10 Lö'ö sa hadia ia zi duhu ba mbewera, tödöra andrö, ba famakiko; lewatö sobawa dölö-tölöra, ba no alösölösö lelara.
11 Otu'ö ira, Lowalangi, ena'ö tobali faya nifakhoi dödöra. Tuli'ö ira, ba wa'oya lalöra andrö; samadaö limö sa ira andrö.
12 Ena'ö omuso dödö dozi sanötöna khöu, ena'ö owua-wua dödöra, si lö aetu. Ba fobelebele ira, ena'ö ma'iki ira ba khöu andrö; sangomasi'ö töimö andrö.
13 Ya'ugö i, ba öfahowu'ö zatulö tödö, ya'ugö, Yehowa, öfobelebele ia fa'ebua dödöu, hulö nifobaluse.

Faza 6

1 Khö duka wanunö andrö, solau biola, lala si ŵalu. Sinunö khö Dawido.

 I. Fangandrö ba wökhö 

2 He Yehowa, böi fatörö khögu huku, ba wönumö andrö, ba böi otu'ö ndra'o, ba wa'abao dödöu andrö!
3 Bologö dödöu khögu, me sariri sa'ae ndra'odo, abe'e'ö ndra'o, Yehowa, me no a'oi manizi-nizi dölagu.
4 Ba tödögu, ba no tobali sibai. Ba ya'ugö, Yehowa, ba ha lö ara'ö!
5 Fuli'ö, Yehowa, orifi nosogu, tolodo, ba wa'ebua dödöu andrö.
6 Ba wa'amate sa, ba lö itörö tödö ndra'ugö; ha niha zangandrö saoha gölö khöu ba mbanua tou?
7 Erege dödögu wangarö-ngarögu andre; ufemondri gasogu, sara wongi manö, mo'idanö dufogu ube'e, ba daŵa hörögu andrö.
8 No alulu mbawagu ba wa'abu dödö andrö, hulö zatua, börö zamakao ya o andrö, fefu.

 II. Fanuno Lowalangi me no ifondrondrongo 

9 Milabu ami, miheta ami khögu, ya'ami, samazökhi si lö sökhi, fefu; noa sa ifondrondrongo li we'ge'egegu andrö Yehowa.
10 Fangarö-ngarögu andre, ba no ifondrondrongo Yehowa. Lö itimba wangandrögu Yehowa.
11 Saila dania fefu zi fa'udu khögu ba si tokea sibai; i'ogomuzaö lafuli ira dania, ba aila.

Faza 7

1 Fangarö-ngarö Dawido khö Yehowa, börö niŵa'ö Khusi andrö, mado Mbeniyami.

 I. Fangandrö fangatulö, ba zamakao andrö 

2 He Yehowa, Lowalangigu, saŵatögu ndra'ugö, tolodo, ba zolohi ya'o andrö fefu, ba orifido!
3 Fa böi isasawi dödögu, si mane singo, fa böi ifufu, lö sangorifi.
4 He Yehowa, Lowalangigu! Na no atö ulau zi manö, na no togule ba dangagu zi lö atulö,
5 Na no ulau zi lö sökhi, ba zi sökhi tödö khögu, ba na no u'alani nudugu, lö börö-börö,
6 ba yamugohi nosogu si fatiu tödö andrö, ba yamura'u, yamuhundragö tou nosogu, yamutou'ö ba danö lakhömigu andrö.
7 Faoso, Yehowa, ba wönumö andrö! fazaŵa'ö, ba wolaŵa wo'otu dödö zamakao ya'o; faoso, ondrasido! noa sa öhonogöi huku.
8 Ndramufasui ndra'ugö ngahönö soi, ba fuli'ö miyaŵa, yaŵara.
9 Ihuku soi niha Yehowa. Huku ndra'o, Yehowa, dali wa'atulögu ba fa'adölö dödögu!
10 Ena'ö tebato walösökhi ba zi lö sökhi andrö; abe'e'ö zatulö tödö! Ya'ugö zanekhegö tödö, awö mbua, ya'ugö, Lowalangi satulö.

 II. Idöna-döna khö Lowalangi sangandrö andrö 

11 Lowalangi zolohe baluse khögu, itolo zadölo tödö.
12 Sanguhuku si no atulö Lowalangi, Lowalangi sameta'u niha, ero ma'ökhö.
13 Na so zi lö mamalalini era-erania, ba no idali wödania, ba no ikhai wanania ba italini.
14 Ifaudugö ono wana famunu zi manö, ifo'alitö nono wana andrö khönia.
15 Hiza, so zi lö sökhi ba dödö zi manö. No abeto ia famakao, ba i'adonogö waya.
16 No ikhao lösu-lösu, no i'abakha'ö, ba ya'ia zaekhu bakha, ba lösu-lösu andrö, nikhaonia.
17 Ba högönia mangawuli wamakao andrö khönia, ba galizuzunia göna dania horönia andrö.
18 Ba ya'o, ba u'andrö saoha gölö khö Yehowa, dali wa'atulönia andrö, ba usuno döi Yehowa, Fondrege zalaŵa.

Faza 8

1 Khö duka wanuno andrö. Sinunö khö Dawido.

 Fanuno somböi tanö'a, sangoroma'ö lakhöminia ba niha 

2 He Yehowa, salaŵama, wa'ebua lakhömi döimö andrö, ba guli danö, ma'asagörö! No öfolakhömi mbanua si yaŵa lakhömimö andrö.
3 No ö'a'asogö wa'abölö, moroi ba mbewe ndraono ba moroi ba mbewe zi so ba mbagi zusu. Börö nudumö andrö. Ba wangöhöndrögö si fatiu tödö andrö, awö zangalui folau balö andrö.
4 Na ufaigi mbanua si yaŵa andrö khöu, nifazökhi durumö andrö, baŵa ba döfi andrö, nifataromö.
5 Ba hadia niha si mate andrö, waitörö tödöu ia? Ba ono niha andrö, wa ötolo ia?
6 Ha ma'ifu ö'ambösi ia mege, moroi ba Lowalangi, ba no öfotakula ia sumange ba fa'amoadu.
7 No öbe'e samatörö nifazökhi dangau andrö ia; fefu hadia ia, ba no öbe'e barö gahenia.
8 Biri-biri ba öröbao, fefu, awö gutu ndru'u andrö.
9 Fofo ba dalu mbanua ba i'a ba nasi ba hadia zaliŵa-liŵa ba nasi andrö.
10 He Yehowa, samatörö ya'aga, ha lö ebua duria döimö andrö, ba guli danö, ma'asagörö!

Faza 9

1 Khö duka wanunö andrö, dali: "Mate'ö salahi nono." Sinunö khö Dawido.

 I. Isuno Zo'aya si no möna ba wanuwö 

2 Damangandrödo saoha gölö khö Yehowa, moroi si'aikö ba dödögu, da'utunö zahöli-höli dödöda andrö khönia.
3 Da'u'omusoi'ö dödögu khöu, akha ma'iki dödögu, da'usuno döimö, ya'ugö Fondrege zalaŵa.
4 Börö wa lawuwu ira furi si fa'udu khögu andrö; tegaölö tou ira ba tekiko, ba wanöngöu ya'ira.
5 Noa sa ya'ugö zamaigi lala ba khögu andre, no ö'asiwai huhuo andrö khögu; no mudadao'ö ba dadaoma zanguhuku andrö, sanguhuku satulö.
6 No ötenaŵa niha baero, ba no öfakiko zebua horö; no öbunu döira, si lö fangorifi, irugi zi lö aetu.
7 No aetu nemali andrö, no tobali adudula, si lö mamalö-malö, no tobali arö mbanuara öbe'e; lö'ö sa'ae itörö tödö niha bö'ö.
8 Ba mudadao ba dadaomania Yehowa, lö mamalö-malö, no i'aro'ö dadaomania, ba wanguhuku.
9 Ba ihuku golia uli danö, ba wa'atulö, i'asiwai huhuo soi niha ba wa'adölö.
10 Belebele nifakao Yehowa, ba'a-ba'a, na baŵa lö lala dödö.
11 Andrö manötöna khöu zi no mangila töimö andrö, me lö si faröi ndra'ugö ba zanofu-nofu ya'ugö, Yehowa.
12 Mi'anunö khö Yehowa, sonahia ba Ziona, midunö-dunö ba niha misa wolau-launia.
13 Me i'alu-alui horö, fange'enge'e andrö, me itörö tödönia; lö olifu ia wangarö-ngarö zanaha famakao.

 II. I'andrö na wanolo 

14 Ebua'ö dödöu khögu, Yehowa, faigi wamakao zi fa'udu andrö ya'o; ya'ugö, samazaŵa ya'o moroi ba mbawandruhö ba wa'amate andrö.
15 Ena'ö udunö-dunö duriamö andrö fefu, ena'ö ma'iki dödögu ba mbawa göli Nono Ziona alawe andrö, ba wangorifi andrö khöu.
16 No alau niha baero andrö, ba lösu-lösu nikhaora, no tokhai gahera ba gu'ö andrö nifadölöra.
17 No terongo Yehowa, wa sanguhuku ia. Ba nilau-lau dangania fafali zebua horö.
18 Ba mbanua tou numalö zebua horö andrö; fefu niha baero andrö, si no olifu Lowalangi.
19 Tenga si lö mamalö-malö, wa olifu ia zi numana, ba tenga si lö tebulöbulö, wa lö boto wanötöna zabu tödö andrö.
20 Faoso, Yehowa! Fa böi fayaŵa niha; alakha tehuku niha baero andrö, tanö fönau.
21 Hawui ira fa'ata'u, ya'ugö Yehowa, ena'ö aboto ba dödö niha baero, wa niha si mate ira.

Faza 10

I. Fangarö-ngarö ba wa'afaito zebua horö andrö 

1 Hana wa ba zaröu so'ö, Yehowa, hana wa öbini'ö ndra'ugö, na baŵa lö lala dödö?
2 Ba wayaŵasa zebua horö mogikhi zabu tödö andrö, te'u'u ira ba nikhoi dödö da'ö.
3 Isuno ia sebua horö ba wangisö dödönia andrö, ba somasi ana'a, ba i'erogö Yehowa ba i'o'aya.
4 Imane sebua horö ba hokhania: "Lö izofu-zofu (Lowalangi) Lö Lowalangi." Awai gera-erania.
5 Mofozu wolau-launia, lö mamalö-malö; aröu si yaŵa na huku khöu, lö oroma khönia; ihangöi fefu zi fa'udu khönia.
6 Imane dödönia: "Lö mangiwa ndra'o, götö-götö wa'ara, ba lö'ö manö göna ndra'o fa'abu dödö."
7 No fahöna ba mbewenia wangelifi ba faya ba famalangögö awönia, barö lelania so wamakiko ba famakuyu.
8 Manaronaro ia ba gero mbanua misa, ba zi tobini, ibunu zi lö horö, idarodarogö zi tebai, hörönia.
9 Manaronaro ia ba zi tobini, hulö zingo ba zasai'ö du'u; idarodarogö, ba wondra'u sabu tödö andrö. Ira'u zabu tödö andrö, ifa'u'u ba gu'önia.
10 Iköwö ia, tou ba danö, ba ira'u sa'ania zi tebai andrö.
11 Imane dödönia: "No olifu Lowalangi, no ibini'ö mbawania; lö'ö manö i'ila, sagötö fa'ara."

 II. Fangandrö khö Lowalangi ena'ö itolo 

12 Faoso, Yehowa! fazaŵa dangau, Lowalangi! böi olifugö'ö nifakao andrö.
13 Hana wa tola i'o'aya Lowalangi sebua horö andrö, ba hana wa tola iŵa'ö tödönia, lö özofu-zofu?
14 O'ila; öfaigi sa wamakao ba fa'abu dödö, ba wanura ya'ia ba lalu'a dangau; khöu manötöna zi tebai; ötolo zi lö ama, si lö ina.
15 Tema fatö mbölökha zebua horö andrö, ba ba zi lö sökhi andrö, ba lau mbalö, ena'ö taya ia fönau.
16 Razo Yehowa, götö-götö wa'ara, no taya niha baero andrö, ba danö andrö khönia.
17 No öfondrondrongo wehulu dödö nifakao andrö, ya'ugö Yehowa, ö'abe'e'ö dödöra, öfondrondrongo khöra.
18 Ba wangasiwai huhuo zi lö ama, si lö ina, awö huhuo nifakao andrö, fa böi sa'ae ifeta'u nawönia niha guli danö andrö.

Faza 11

Khö duka wanunö andrö; khö Dawido.

 I. Fa'abe'e dödö Dawido ba khö zi fatiu tödö khönia 

1 Khö Yehowa abe'e dödögu. Hana wa mimane khögu: "Mi'oloi ba hili andrö khömi, si mane fofo?"
2 Si ndruhu sa, lakhai wana sebua horö andrö; no lafaedogö nono wana ba zinali andrö, ba wamana sadölö tödö, ba zogömi-gömi.
3 Na tedudugö zilalö yaŵa andrö, ba hadia nilau zatulö andrö!

 II. Fanötönania ba wa'atulö Lowalangi ba ba wa'ebua dödönia 

4 Ba gödonia ni'amoni'ö andrö so Yehowa; Yehowa si so dadaoma ba zorugo, ifakhölö ia, ifaigi-faigi nono niha hörönia.
5 Ifaigi-faigi zatulö andrö Yehowa, ba i'ogorofi tödönia zebua horö andrö ba somasi mamakao awönia.
6 Ihawui dania fesu zebua horö andrö; alitö ba talö balera ba angi saukhu gurakhara, ba makora andrö.
7 Satulö sa Yehowa, i'omasi'ö wa'atulö. Ihörö-hörögö zadölö tödö.

Faza 12

1 Khö duka wanunö andrö; lala si ŵalu. Sinunö khö Dawido.

 I. Fangarö-ngarö ba wa'ataya wa'atulö, awö wa lö faröi 

2 Tolo, Yehowa, noa sa ahori zatulö, noa sa'ae taya zi lö faröi andrö, ba nono niha.
3 Lalau waya, zamösana khö nawönia; lahaogö-haogö bewera ba dua dödöra, na muhede ira.
4 Ena'ö na ihori Yehowa dozi bewe si haogö-haogö fehede faya, awö lela, solau hokha.
5 Sanguma'ö: "Ba lelama abölö ndra'aga; itolo ndra'aga bewema; ha niha Zo'aya ya'aga?"

 II. Fangandrö ba Lowalangi ba fanötöna fanolo 

6 Börö me tefalangögö zahakhö dödöda ba fangarö-ngarö zi numana, wa ufazaŵa ndra'o, iŵa'ö Yehowa, edöna u'orifi zihulu tödö ba da'ö.
7 Taroma li sohau-hau daroma li Yehowa andrö, firö, si no mukhozi ba mbalanga ba danö, no mewitu tekhozi.
8 Ya'ugö Yehowa zanaro ya'aga, ötimba khöma niha andrö, irugi zi lö aetu.
9 No tefasui ndra'aga sebua horö, na möna wa lö ngaroro ba nono niha.

Faza 13

1 Khö duka wanunö andrö. Sinunö khö Dawido.

 Fehulu dödö ba wanolo Lowalangi 

2 Ha wa'ara na, Yehowa, wa olifu'ö ndra'odo, si lö mamalö-malö? Ha wa'ara na, wa öbini'ö mbawau khögu?
3 Ha wa'ara na utaha wa'afökhö andrö, bakha ba dödögu, fa'abu dödögu andrö, sero ma'ökhö? Ha wa'ara na ihöndrögö ndra'o si fatiu tödö khögu?
4 Faigi Yehowa, Lowalangigu, fondrondrongo ligu! Bokai hörögu, fa böi alau ba wa'amate.
5 Fa böi iŵa'ö si fatiu tödö khögu: "No uhöndrögö ia;" fa böi ma'iki zamakao ya'o, na mangiwa ndra'odo.
6 Ba ya'o, ba udöna-döna wa'ebua dödöu: ma'iki dödögu, ba wanolomö andrö. Usuno Yehowa, me no ebua dödönia khögu.

Faza 14

Khö duka wanunö andrö. Khö Dawido.

 I. Fangarö-ngarö Dawido ba wa'elungu niha 

1 No iwa'ö tödönia sambö tödö: "Lö Lowalangi!" Famakiko, sogoro ita, wolaura; samösa lö'ö, solau si sökhi.
2 No ifaigi Yehowa nono niha, moroi ba zorugo, ba wamaigi, na so zatua-tua, na so zangalui Lowalangi, mato samösa.
3 No ahori fabali ira, no dozi tekiko, alösu lö solau si sökhi, samösa lö'ö.
4 Hadia, lö fa'aboto ba dödö khöra fefu, solau si lö sökhi, si manga mbanuagu andrö, nifemanga roti? Lö la'angaröfi li Lowalangi.

 II. Fanguhuku sebua horö; fa'omuso dödö zatulö 

5 Ba ihawui ira fa'ata'u, so sa Lowalangi ba niha satulö tödö andrö.
6 Hana na mi'igi'igi'ö gera-era zahakhö dödöda andrö, me no saŵatönia Yehowa.
7 Ena'ö na irugi Ndraono Gizeraeli fangorifi andrö, si oroi Ziona! Na i'efa'ö Yehowa mbanuania andrö, ba ma'iki Ndraono Yakobo, ba somuso tödö Ndraono Gizeraeli.

Faza 15

Sinunö khö Dawido.

 Tandra mbanua Yehowa si ndruhu 

1 He Yehowa, ha niha zi iagö ose andrö khömö? Ha niha zonahia ba hilimö andrö, ni'amoni'ö?
2 Sanörö lalania, si lö sinegu, solau satulö ba solau si duhu, fehedenia, soroi ba dödö.
3 Si lö mamöbögö si lö duhu, lelania, si lö mamakao awönia, si lö mandraŵaisi awönia.
4 Sangositengagö tödönia nitibo'ö Lowalangi ba samosumange sangata'ufi Yehowa; na no möi ia ba hölu ba zi te'ala ia, ba lö iwu'ai.
5 Si lö mamohare ana'ania ba si lö manga gana'a ba zi lö borö; solau si manö, ba lö mangiwa, irugi zi lö aetu.

Faza 16

I. Fa'ohahau dödö zi lö mamöhöli Lowalangi 

1 Timba khögu zi lö sökhi, Lowalangi, khöu udöna-döna!
2 Umane khö Yehowa: Ya'ugö Zo'aya ya'o; lö si sökhi khögu, baerou!
3 Ni'amoni'ö andrö, si so ba danö, da'ö zoadu, somasido, oi so wa'omasigu.
4 Oya ngawalö wa'afökhö ba zolo'ö Lowalangi bö'ö; lö edönado ube'e zumange nibadu andrö khöra, do andrö, ba lö edönado utötöi döira bewegu.
5 Yehowa gurakhagu ba ösi makogu andrö; ö'abe'e'ö dahö-dahö andrö khögu.
6 Ba wondrege zomasi ita göna wanu'a andrö khögu, ba somasido dana khögu andrö.
7 Usuno Yehowa, si no mamolala tödögu, ba ba zi bongi ifarou ndra'o buagu.

 II. Fama'ele'ö femaoso Keriso dania 

8 No ube'e ba gametahögu Yehowa, si lö mamalö-malö: na so ia ba gambölögu, ba lö mangiwa ndra'o.
9 Andrö omuso dödögu, ba ma'iki lakhömigu andrö, ba ösigu göi molombase, lö hadia ia.
10 Lö'ö sa ölulu ba mbanua tou nosogu ba lö ötehe, i'ila satulö tödö andrö khöu wa'obou barö danö.
11 Öfarongogö khögu lala ba wa'auri andrö: ahonoa wa'omuso dödö fönau ba somasi ita ba gambölöu, si lö aetu.

Faza 17

Fangandrö Dawido.

 Fangandrö fangefa'ö ba zebua horö 

1 Fondrondrongo Yehowa huhuo satulö! Be'e mbörö dalingau ba we'aogu andre! Be'e ba dödöu wangandrögu, si oroi mbewe si lö faya.
2 Yai'otarai mbawau huku andrö khögu; satulö i'ila höröu.
3 Na ötandraigö dödögu, na öfaigi ba zi bongi, na öhaogö wanekhegö ya'odo, ba lö ösöndra gera-era si lö sökhi ba dödögu bakha, ba lö solalö mbewegu.
4 Ba wolau niha andrö, ba no utarogö daroma liu, fa böi utörö lala zamakao awönia.
5 No u'abe'e'ö wanara lahemö, lö sangiwa wemekaigu.
6 U'angaröfi li ndra'ugö, öfondrondrongo sa ligu, ya'ugö Lowalangi, hatö'ö mbörö dalingau khögu, fondrondrongo wehedegu!
7 Oroma'ö wa'ebua dödöu andrö, soya ngawalö, ena'ö ahöli-höli dödöma, ya'ugö, sangorifi sanaŵa ya'ugö kambölöu, ba zi fa'udu khöra.
8 Rorogö ndra'o nifondrorogö ono hörö, bini'ö ndra'o ba lumö gafiu andrö.
9 Ba zebua horö andrö, samalangögö ya'o, ba zi fatiu tödö khögu, samazuizui ya'odo.
10 No laduhö dödöra tawö, ba lalau hokha bewera.
11 Heza mahundragö danö, ba no lafasui ndra'aga, la'alu-alui wolaugö ya'aga.
12 Hulö zingo, somasi mondra'u, ba hulö nono zingo ba mbini-mbini.
13 Faoso Yehowa! hulö ia, timba ia tou! Orifi nosogu, ba zebua horö andrö födamö,
14 ba niha andrö, ya'ugö Yehowa, tangau, ba niha guli danö andre, so'urakha ba götö da'e, nifo'osiu talu ame'elamö andrö! Ya'ira, ba tenga sambö ono, ba ondröitara khö nonora zi töra khöra.
15 Ba ya'odo, ba u'ila mbawau, börö wa'atulö [gu], abuso ndra'o khala-khalamö, na tokea ndra'odo.

Faza 18

1 Khö duka wanunö andrö. Khö genoni Yehowa andrö, Dawido andrö, sanandrösaigö khö Yehowa taroma li zinunö andre, me no i'efa'ö ia Yehowa ba wa'abölö zi fa'udu khönia, fefu, ba ba danga Zaulo. Imane:

 Fangandrö Dawido saoha gölö me no ilaŵa zi fa'udu khönia 

2 Omasido ndra'ugö, Yehowa, fa'abölögu!
3 Hili dödögu Yehowa ba saŵatögu ba sangorifi ya'o. Lowalangigu, ba no nahiagu, khönia manötöna ndra'o, no balusegu ia ba tandru fangorifi khögu ba hatigu.
4 U'angaröfi li Yehowa, si nangea nisuno andrö, ba te'orifi ndra'o, aefa ndra'o ba zi fatiu tödö khögu.
5 Noa sa ifasui ndra'o dulu ba no ifeta'u ndra'o hohou famunu.
6 No ikabi ndra'o böbö moroi ba mbanua tou, ba no ihawui ndra'o tandraŵa famunu.
7 No mu'ao ndra'o khö Yehowa, ba wa'atosasagu andrö, no u'angaröfi li Lowalangigu, no ifondrondrongo ligu ba gödonia andrö ba no irugi dögi dalingania we'aogu andrö khönia.
8 Ba humeu danö, moduru, ba humisi dayadaya hili ba mangiwa, me no tesao wönunia.
9 Manimbo nikhunia ba i'otarai mbawania alitö si manga badia ia, humola mbo galitö, si oroi khönia.
10 Idada mbanua, möi ia tou, sogömi-gömi barö gahenia.
11 Ba hulu Kerubi möi ia, humombo misa, manahanahae ia ba gafi nangi.
12 Ibali'ö balu-balunia zogömi-gömi, osenia fasui, salu ba lawuo saitö.
13 Moroi ba haga andrö fönania itörö lawuo andrö teu kara ba bo galitö.
14 Ba mu'ugu-ugu Yehowa ba mbanua si yaŵa, ba ifarongogö linia Fondrege zalaŵa andrö.
15 I'efa'ö nono wana khönia, ifazawili, ba ifazaumba gari mbanua, ifakuyu.
16 Ba oroma nungo nidanö ba aheta mbalu-balu dayadaya danö, ba wanegumö andrö, ya'ugö Yehowa, ba wangöhöfu geheha nikhumö andrö.
17 I'oro'ö dangania moroi yaŵa, ira'udo, isöbido moroi ba nidanö sebua.
18 Ifadöni ndra'o ba zi fatiu tödö khögu, sabölö, ba ba zi fa'udu khögu, me no tebai ulaŵa ira.
19 No lahawui ndra'o, me baŵa wa'ate'ala khögu, ba no tobali tolo-tolo khögu Yehowa.
20 Ba no i'ohe baero ndra'o ba zebolo tanö, no i'efa'ö ndra'odo, me no omasi ia ndra'o.
21 No isulöni khögu wa'atulö dödögu Yehowa, no ibe'e khögu zulö, me no lö hadia ia zi falemba ba dangagu.
22 Noa sa utörö lala Yehowa, lö solalö ndra'o ba khö Lowalangigu.
23 Noa sa so ba gametahögu huku andrö khönia, fefu, ba amakhoitania andrö, ba lö ni'aröu'ögu khögu.
24 No adölö dödögu khönia ba no u'ata'ufi, fa böi ufazökhi zi lö atulö.
25 Ba no isulöni khögu wa'atulö dödögu Yehowa, balazi wa lö hadia ia zi falemba ba dangagu, wamaiginia.
26 Ba zebua tödö ebua dödöu, ba ba zadölö tödö adölö dödöu,
27 Ba zohau-hau ohau-hau ndra'ugö, ba ba zabila tödö abila ndra'ugö.
28 Ya'ugö sa zanolo niha si göna famakao, ba öhöndrögö hörö si fayaŵa.
29 Ya'ugö sa zamohaga fandrugu, ifohaga zogömi-gömi andrö khögu Yehowa, Lowalangigu.
30 Na ötolodo, ba ududugö göli kara, ba na awögu Lowalangigu, ba usawö mba'a-ba'a.
31 Lala Lowalangi andrö, ba no mo'ahonoa, taroma li Yehowa, ba no muhaogö; baluse ia ba zanötöna khönia, fefu.
32 Ha niha sa Lowalangi, baero Yehowa? ba ha niha nahia saro, baero Lowalangida!
33 Lowalangi andrö, same'e böbö talugu fa'abölö, sangehao lala khögu;
34 sombali'ö ahe mböhö ahegu, ba samataro ya'o ba hili.
35 Samahaö tangagu ba wasöndrata ba ta'iogu ba wogai fana.
36 Ba no öbe'e khögu mbaluse fangorifi andrö khöu, ba no ituwu ndra'o kambölöu, ba fangide-ide'öu ya'ugö zangebua'ö ya'odo.
37 No ö'ebolo'ö naha gahegu ba lö sangiwa mbu'u kawonogu.
38 No ugohi nemaligu, ba no ukhamö, ba lö nifuligu ya'o furi, balazi no ufakiko ira.
39 No urasa ira, fa tebai maoso sa'ae, tegaölö tou ira barö gahegu.
40 Ba no öfoböbö talu ndra'o fa'abölö ba wasöndrata, no öfaöndrö barögu zi fa'udu khögu.
41 Moloi khögu zi fatiu tödö khögu, öbe'e, ba si fa'udu khögu, ba no uhori.
42 Mangarö-ngarö ira, ba lö sangorifi — khö Yehowa, ba lö itema lira.
43 Ba no ufufu ira, si mane gawu-gawu nangi; hulö dambu baewali utibo'ö ira.
44 No ö'efa'ö ndra'o ba wasöndrata niha, no öfataro högö soi niha ndra'odo; tobali la'o'ö khögu niha si lö urai mila.
45 Ha larongo ligu, ba la'o'ö khögu, lahaogö-haogö wehedera khögu ono niha bö'ö.
46 Ariri nono niha bö'ö, laröi gödora, manizi-nizi.
47 Sauri Yehowa, ba nisuno nahiagu saro andrö, ba ni'ebua'ö döi Lowalangi fangorifigu andrö!
48 Lowalangi andrö, sanolo ya'o ba wolau balö, same'e barö mbawagu soi niha;
49 sangefa'ö ya'o ba nemaligu andrö. Si ndruhu, no öbe'e yaŵa zi fa'udu khögu ndra'odo; no ö'efa'ö ndra'o ba niha andrö samakao awönia.
50 Andrö usuno ndra'ugö, ya'ugö Yehowa, ba niha baero, usuno döimö.
51 Ya'ugö, sangebua'ö fangorifi razo, sangebua'ö tödö ba nibayoinimö andrö, khö Dawido ba khö ma'uwunia, irugi zi lö aetu.

Faza 19

1 Khö duka wanunö andrö. Sinunö khö Dawido.

 I. Fanuno Lowalangi ba nifazökhinia andrö 

2 Idunö-dunö lakhömi Lowalangi andrö banua si yaŵa, ba i'ombakha'ö nifazökhi dangania sebolo andrö.
3 Ifa'ema ba zi ma'ökhö mahemolu si ma'ökhö ma'ökhö, ba si bongi andre, ba i'ombakha'ö ba zi bongi mahemolu.
4 Lö turia ba lö taroma li, si lö terongo li.
5 Fanu'ania andrö, ba irugi ma'afefu danö, ba balö danö irugi linia; luo andrö, ba no ifolose ba khönia.
6 Hulö zangowalu ia, si otarai mbate'enia; somuso tödö ia, hulö zabölö, ba wanörö lalania andrö.
7 Ba wondrege danö i'otarai, ba itöröi, irugi wondrege tanö sa, ba lö hadia ia zi tobini ba wa'aukhunia andrö.

 II. Fanuno Lowalangi ba daroma linia 

8 Si no mo'ahonoa goroisa Yehowa andrö, fangokafu dödö; si lö mangiwa wamaduhu ö Yehowa andrö, i'atua-tua'ö zambö tödö.
9 Niŵa'ö Yehowa, ba satulö, fangomuso dödö; ba goroisa Yehowa andrö, ba lö hadia ia zi fabaya; famehaga hörö ia.
10 Fangata'ufi Yehowa andrö, ba no ohau-hau, lö mamalö-malö; huku Yehowa, ba si duhu, atulö, ma'afefu.
11 Somasi ita, moroi ba gana'a, moroi na oya mbalaki: ba ami, moroi ba ŵe ŵani ba moroi ba nösi gawa'awa andrö.
12 Ba tefarou göi dödö genoniu khönia; luo sebua isöndra, na i'o'ö.

 III. Fehulu dödö ba wa'amo'ahonoa 

13 Olalöŵa andrö, ba ha niha zaboto ba dödö ha me uga? heta khögu zi tobini andrö!
14 Timba khö genonimö zi fayaŵa: böi tehe, ya'ira zamatörö ya'o! Ba lö sinegu khögu, ba lö falemba khögu golalöŵa sebua.
15 Ena'ö na omasi ndra'ugö wehede mbewegu, awö gera-era dödögu andrö, ya'ugö Yehowa, nahiagu saro ba sangorifi ya'odo!

Faza 20

1 Khö duka wanunö andrö. Sinunö khö Dawido.

 Famahowu'ö mbanua razo 

2 Yamufondrondrongo liu Yehowa, na baŵa wamakao; yamöi ba'a-ba'a khöu döi Lowalangi Yakobo andrö!
3 Yamufa'ohe'ö khöu wangorifi, moroi ba ni'amoni'ö andrö, yamutolo'ö moroi ba Ziona!
4 Yamutörö tödönia zumange ni'a andrö khöu, fefu, ba yamutema zumange nitunu andrö, nibe'eu!
5 Yamube'e khöu zomasi dödöu ba yamufo'ungo fefu nifakhoi dödöu.
6 Ena'ö na omuso dödöma ba wanolo andrö nisöndrau, ba ena'ö na mataŵi mandrera ba döi Lowalangida andrö. Yamube'e khöu Yehowa ni'andröu fefu!
7 Awena u'ila, wa itolo nibayoininia andrö Yehowa; ifondrondrongo khönia, moroi ba zorugo andrö khönia, ni'amoni'ö, ba wa'abölönia ba ba wanolo gambölönia andrö.
8 Ya'ira, ba sanötöna ba gureta ba ba kudo, ba ya'ita, ba ta'angaröfi li döi Lowalangida andrö.
9 Ya'ira, ba salau ba si tegaölö tou, ba ya'ita, ba ta'adölö'ö huluda, muzizio manö.
10 He Yehowa, tolo razo ba fondrondrongo lima, na mu'ao ndra'aga!

Faza 21

1 Khö duka wanunö andrö. Sinunö khö Dawido.

 I. Fanunö mbanua ba wemöna razo andrö 

2 He Yehowa! Ba wa'abölömö andrö omuso dödö razo, ba owua-wua sibai dödönia ba wanolou andrö.
3 Somasi dödönia, ba no öbe'e khönia, ba ni'andrö mbewenia, ba no ö'o'ö.
4 Noa sa öfaondragö ia, wame'e howu-howu, awö zi sökhi, no öfanaembu ia saembu balaki.
5 Fangorifi no i'andrö khöu, ba no öbe'e khönia, fa'anau noso, si lö mamalö-malö, si lö aetu.
6 Ebua duriania ba wanolomö andrö; no ö'ebua'ö döinia ba no öfolakhömi ia.
7 Noa sa öfataro ia famahowu, si lö aetu, no ö'omusoi'ö dödönia tanö fönau.
8 Khö Yehowa sa'ae manötöna razo, ba lö mangiwa ia ibe'e fa'ebua dödö Wondrege zalaŵa andrö.

 II. Ladöna-döna na wemöna 

9 Ikhamö tangau zi fa'udu khöu fefu, ikhamö kambölöu zi fatiu tödö khöu.
10 Öbali'ö dania baho galitö ira, na so'ö; ihori ira Yehowa ba wönunia andrö, ba i'a ira alitö.
11 Madoura öhori ba danö, ba ma'uwura, ba öhori ba nono niha.
12 Lakhoi tödöra zi lö sökhi, fa'udusa khöu, lafakhai horö, ba lö mo'ungo.
13 Moloi sa ira öbe'e, öfaudugö mbawara fanamö andrö.
14 Faoso Yehowa, ba wa'abölömö andrö! ba manunö ndra'aga, masuno wa'abölöu.

Faza 22

1 Khö duka wanunö andrö. Dali: "Böhö si alawe, na moluo." Sinunö khö Dawido.

 I. Mangarö-ngarö Dawido, ba wamakao andrö khönia 

2 He Lowalangigu! He Lowalangigu! Hana wa no ö'erogö ndra'o? No aröu ndra'ugö, ba wangorifi ya'o ena'ö ba ba wamondrongo ligu, fangarö-ngarögu andre.
3 He Lowalangigu! Mu'ao ndra'o, na ma'ökhö, ba lö ötema ligu, ba ba zi bongi, ba lö falukha wondrara dödö.
4 Ba ni'amoni'ö sa atö ndra'ugö, sidadao yaŵa wanunö Ndraono Gizeraeli andrö.
5 Khöu manötöna ndra tuama föna, ladöna-döna, ba no ö'orifi ira.
6 Ya'ugö la'angaröfi li, ba lasöndra wangorifi; khöu ladöna-döna, ba lö si te'ailaisi ira.
7 Ba ya'odo, ba no kukuö ba tenga niha; fama'iki niha ndra'odo ba si lö ba dödö zato!
8 La'o'aya ndra'o dozi sangila ya'odo, labobo mbawara ba lafalikhö ira.
9 "Be'e balazi Yehowa! Yamu'orifi ia, yamu'efa'ö; i'omasi'ö sa atö ia."
10 Ya'ia, ya'ugö zanöbi ya'odo mege moroi ba dalu ninagu, ba lö sabu dödögu, ba mbalö meme ninagu, öbe'e.
11 Ya'ugö dötönafögu, i'otarai dalu ninagu; i'otarai ba gaheta ninagu, ba Lowalangigu ndra'ugö.
12 Böi aröu'ögö khögu, me no ahatö wa'atosasa, lö'ö sa sangorifi.
13 Oya zamasui ya'o öröbao, lafa'u'u ndra'o si matua göröbao Mbazana andrö.
14 Lafaboka mbawara khögu, hulö si mane singo, si manga niha, si ndröndröndröndrö.
15 No tefaduwa ndra'o, hulö nidanö, ba no ahori faefa mbu'ugu; no tobali hulö zigusigu dödögu, no mangulu barö dotogu.
16 No oköli gararogu, hulö duga lawu, falemba lelagu ba dölö-tölögu ba öbali'ö oboula zi mate ndra'odo.
17 Noa sa lafasui ndra'o asu, lafa'u'u ndra'o sebua horö, no owulo; no latöla'ö dangagu awö gahegu.
18 U'ila u'erai dölagu fefu. Lafaigi-faigi, latöngötöngö ndra'o, fa'omasira.
19 Lafaosa khöra nukhagu ba fadahö-dahö ba gamezagu.
20 Ba ya'ugö, Yehowa, ba böi aröu'ögö! ya'ugö fa'abölögu, ta'i-ta'i tolodo!
21 Efa'ö ndra'o ba mbawa zi'öli andrö, nosogu, si ha sambu-sambua andrö, efa'ö ba nasu.
22 Fasöbido ba mbawa zingo! Noa sa öfondrondrongo ligu, ba dandru göröbao andrö.

 II. Isuno Lowalangi, me no ifuli itolo ia 

23 Edöna u'ombakha'ö döimö ba dalifusögu, ba hunö zowulo niha usuno ndra'ugö.
24 Ya'ami sangata'ufi Yehowa, misuno ia! Ya'ami, madou Yakobo, mifosumange ia, ba mi'ata'ufi ia, ya'ami ma'uwu Gizeraeli fefu.
25 Tenga sa fa lö ba dödönia wamakao zi göna famakao andrö ba lö ni'ogorofinia; ba me no mangarö-ngarö khönia, ba no ifondrondrongo.
26 Börö ndra'ugö, wa manunö ndra'o ba gowuloa sebua; ubu'a nifabu'ugu tanö föna zangata'ufi ya'ia.
27 Falukha manga zi göna famakao andrö ba abuso; lasuno dania Yehowa sangalui ya'ia; ya auri dödömi, si lö aetu!
28 Lasöndra tödöra balö danö fefu ba mangawuli khö Yehowa; ba fönamö latuhi danö fefu soi niha baero.
29 Khö Yehowa sa wa'asalaŵa ba ya'ia zamatörö soi niha.
30 Ha fönania lalaugö tou ira ba danö dozi satabö ba guli danö andre; fönania lafaöndrö ira dozi sanaŵa tanö andrö tou, ba ha niha si lö mangila mangorifi nosonia.
31 Ma'uwu da'ö zi möi enoninia dania. Ladunö-dunö Zo'aya ba niha dania.
32 La'ombakha'ö wa'atulö dödönia ba niha si tumbu mitou, wa no ifolua-lua.

Faza 23

Sinunö khö Dawido.

 Fanuno fondrorogö Lowalangi niha, amaedola gubalo 
1 Yehowa gubalogu, lö ambö ndra'o hadia ia.
2 Ibe'e molombase ndra'o, ba zodu'u sauri, ba i'ohe ndra'o ba zinga nidanö sahono-hono ndra'odo.
3 I'okafui dödögu; ifatörö ndra'o ba lala satulö, börö döinia andrö.
4 Ba he utörö mbawa danö andrö, si göna lumö wa'amate andrö, ba lö ata'udo zi lö sökhi; awögu sa ndra'ugö; si'ou andrö ba we'e-we'e andrö khöu, da'ö wondrara dödögu.
5 Öfa'oli gögu fönagu, fametahö zi fa'udu khögu; öbayoini fanikha högögu, öfo'ösi khögu mako, öfönui.
6 Ha sambalö si sökhi ba fa'ebua dödö zolo'ölo'ö ya'odo, sagötö ya'o; ba si lö tebulö ba nomo Yehowa ndra'odo, sagötö fa'ara.

Faza 24

Fanunö ba wolohe miyomo tawöla gamabu'ula li andrö. Khö Dawido. Sinunö.

 I. Banua Yehowa 

1 Khö Yehowa danö, awö nösinia, uli danö andrö, awö zowanua ba detenia.
2 Me no ya'ia zolata, yaŵa nasi, sanga'aro'ö ya'ia yaŵa hohou andrö.
3 Ha niha zi tola möi yaŵa ba hili Yehowa andrö, ba ha niha zi tola mangiagö naha ni'amoni'ö andrö khönia?
4 Si lö hadia ia zi falemba ba danga ba sohau-hau tödö; si lö mangalui falimosa ba si lö möi ba hölu, na faya.
5 Da'ö zanema howu-howu khö Yehowa, ba fa'atulö khö Lowalangi andrö, sangorifi ya'ia.
6 Da'ö niha andrö, sanofu-nofu ya'ia, sangalui fangila bawau, ya'ugö Lowalangi Yakobo andrö.

 II. Razo solakhömi 

7 Mifazaŵa ami, ya'ami bawa göli! Mi'alaŵa ö ami, ya'ami bawandruhö si no arara, ena'ö itörö razo andrö, solakhömi!
8 Ha niha razo andrö, solakhömi? Yehowa andrö, sabe'e ba sabölö! Yehowa, sabölö ba wasöndrata.
9 Mifazaŵa ami, ya'ami bawa göli! Mi'alaŵa'ö ami, ya'ami bawandruhö si no arara andrö, ena'ö itörö razo andrö, solakhömi!
10 Ba ha niha atö razo andrö, solakhömi? Yehowa zato andrö, da'ö razo andrö, solakhömi.

Faza 25

Khö Dawido

 Fangandrö fangefa'ö ba danga zi fatiu tödö ba fangefa horö 

1 Khöu, Yehowa, ufazaŵa dödögu.
2 Khöu udöna-döna, ya'ugö Lowalangigu! böi be'e aila ndra'o, böi tehe khö zi fatiu tödö khögu, la'igi'igi'ö ndra'odo!
3 Dozi sa atö sanötöna khöu, ba lö'ö manö falukha aila; ba aila dania zi faröi lö börö.
4 He Yehowa, tuturu khögu lala andrö khömö, fahaö ndra'o ba zinörö andrö khöu.
5 Tolodo, ena'ö utörö zi duhu andrö khöu, ba fahaö ndra'o; ya'ugö sa Lowalangi andrö, sangorifi ya'odo; khöu udöna-döna, lö mamalö-malö.
6 Törö tödöu wa'ahakhö dödöu andrö, ya'ugö Yehowa, ba fa'ebua dödöu andrö; moroi ba zi lö böröta sa ia.
7 Böi angeragö horögu me ono matua ndra'odo ba he lalögu andrö; törö tödöu ndra'odo, dali wa'ebua dödöu andrö, börö wa'asökhi dödöu, ya'ugö Yehowa!
8 Sebua tödö ba sadölö tödö Yehowa, andrö i'ombakha'ö lala ba zi so horö andrö.
9 Ba lala satulö ifatörö zi numana ba ifahaö zi numana ba lala andrö khönia.
10 Lala Yehowa andrö fefu, ba ha sambalö fa'ebua dödö ba fa'aduhu, khöra si lö mamöhöi fawu'usa li andrö ba famaduhu'ö andrö khönia.
11 Be'e börö döimö andrö, ya'ugö Yehowa, wangefa'ö horögu; no ebua sa'ae!
12 Ba ha niha zangata'ufi Yehowa? Ifahaö dania ia ba lala andrö, nitörönia.
13 Sohahau tödö dania zi manö, ba ma'uwunia zokhö tanö.
14 Khö zangata'ufi ya'ia fahuwu Yehowa, ba ifarongogö khöra nifakhoinia andrö.
15 Lö aefa-aefa hörögu khö Yehowa; i'efa'ö sa gahegu ba gu'ö andrö.
16 Otahögö ndra'o ba ebua'ö dödöu khögu! noa sa aomö'aomö ndra'o ba si numana!
17 No fahöna wa'abu dödögu; efa'ö ndra'o ba wa'atosasagu andrö!
18 Faigi wa'anumanagu ba fa'abu dödögu andrö, ba be'e aefa khögu horögu fefu.
19 Nehegö zi fatiu tödö khögu, me no ato; ba me si lö atulö watiusara khögu.
20 Rorogö nosogu ba orifi ndra'o, böi be'e aila ndra'o, me udöna-döna khöu.
21 Yamutolo ndra'o fa lö horö ba fa'adölö dödö! Udöna-döna sa khöu.
22 He Lowalangi! Efa'ö Ndraono Gizeraeli ba wa'abu dödöra fefu!

Faza 26

Khö Dawido.

 Fangandrö fondrorogö, sulö wa'atulö 

1 Huku ndra'o Yehowa, noa sa utörö lalagu, lö horö; no manötöna ndra'o khö Yehowa, lö sangiwa ndra'odo.
2 Sekhegö ndra'o Yehowa ba tandraigödo, haogö mbuagu ba tödögu.
3 Utöngötöngöni wa'ebua dödöu andrö, ba no utörö zi duhu andrö khöu.
4 Lö si dadaodo awö niha sofaya ba lö si fao-fao ndra'o ba zi falimo.
5 Fatuwu khögu gowuloa zamazökhi si lö sökhi, ba lö si dadao ndra'o awö zebua hörö.
6 Uhalö fanasa dangagu wa lö horö, ba da ufazuizui naha wame'e sumange andrö khöu, ya'ugö Yehowa.
7 Ba wamarongogö taroma li wangandrö saoha gölö ba ba wanutunö sahöli-höli dödö andrö khöu, fefu.
8 He Yehowa, omasido nahiau omo andrö, nahia lakhömiu.
9 Böi halö nosogu, awö zamazökhi horö, böi bunudo, awö zange'enge'e andrö,
10 si falemba horö ba danga, si no mo'ösi ö horö danga kambölö.
11 Ba ya'o, ba utörö lalagu, lö horö. Orifi ndra'o ba ebua'ö dödöu khögu!
12 Ba lala sadölö manandrösa gahegu: Usuno Yehowa ba zowulo niha.

Faza 27

I. Fanötöna ba Lowalangi 

1 Haga khögu Yehowa ba fangorifi, ha niha zata'u ndra'o? ba'a-ba'a khögu ba nosogu Yehowa, ha niha zi tokea ndra'o?
2 Na lahatö'ö ira khögu sanao horö, ba wemanga ösigu — si fa'udu khögu ba si fatiu tödö — ba manendre ira ba alau.
3 Na latarogö ndra'o sanuwö, ba lö ata'u dödögu; na tesuwö ndra'o, ba lö abu dödögu.

 II. Fehulu dödö ba gosalinia andrö 

4 Sambalö u'andrö khö Yehowa, da'ö zihulu dodögu: ena'ö monahia ndra'o ba nomo Yehowa andrö, götö wa'anau nosogu, ba wamaigi fa'asökhi Yehowa andrö ba ba wangomusoi'ö tödögu ba gosalinia.
5 Ifonaha sa'ae ndra'o baose, na baŵa wamunu, ibini'ö ndra'o ba mbini-mbini ba nosenia andrö; i'alaŵa'ö yaŵa ndra'o ba dete gowe.
6 Ba tefaöga mbawagu yaŵa zi fa'udu khögu, si tefasui ya'o, ba sumange nilau torofe ube'e ba nosenia, manunö ndra'o khö Yehowa ba ulau mbiola.

 III. Fangandrö fangorifi 

7 Fondrondrongo Yehowa, mu'ao ndra'odo! Ba ebua'ö dödöu khögu ba tema ligu!
8 Iŵa'ö tödögu, khöu i'otarai taroma li andrö: "Mi'alui mbawagu!" — Bawau andrö, Yehowa, u'alui.
9 Böi bini'ö khögu mbawau; böi timba genonimö andre, ba wönumö. No sanolo ya'o ndra'ugö, böi tibo'ö ndra'o ba böi röido, ya'ugö Lowalangi fangorifigu!
10 Noa sa laröi ndra'o ira amagu inagu, ba ifonaha ndra'o Yehowa.
11 Fahaö ndra'o Yehowa, ba lala andrö khöu ba fatörödo ba lala sadölö, börö zi fa'udu khögu andrö.
12 Böi lulu ndra'o ba wofönu zamakao ya'o! Noa sa maoso khögu sasi sofaya ba sangalui famunu.
13 Na lö faduhu dödögu ena'ö, u'ila dania wa'ebua dödö Yehowa andrö, ba danö zauri andrö!
14 Döna-döna khö Yehowa! Abe'e'ö ndra'ugö ba böi busi dödöu, ba döna-döna khö Yehowa!

Faza 28

Khö Dawido.

 I. Fangandrö Dawido, ena'ö böi tefatörö ia ba lala zi so horö 

1 Khöu, Yehowa, mu'ao ndra'o; böi zi lö ötema li, ya'ugö we'e-we'e dödögu, fa böi fagölö-gölö ndra'o ba zilalö ba gohokoho, na lö hede-hedeu.
2 Fondrondrongo li wangandrögu andrö, na mu'aodo khöu, na ufazaŵa dangagu ba ni'amoni'ö sibai andrö khöu!
3 Böi fakiko ndra'o awö zebua horö ba awö zamazökhi si lö sökhi, sangehaogö fehede ba nawöra, lö lai wa so ba dödöra zi lö sökhi.
4 Sulöni khöra wolaura ba falösökhi nifazökhira andrö; be'e luora ba nifazökhi dangara ba be'e zulö nilaura khö nawöra.
5 Lö'ö sa ba dödöra nilau Yehowa andrö, ba he nifazökhi dangania. Ifakiko dania ira ba lö ifuli i'azökhi.

 II. Fangandrö saoha gölö khö Lowalangi, me no itolo 

6 Nisuno Yehowa; noa sa ifondrondrongo li wangandrögu andrö.
7 Ba'a-ba'agu Yehowa ba balusegu; khönia manötöna dödögu ba no te'orifi ndra'odo; andrö owua-wua dödögu, ba usuno ia sinunögu andrö.
8 Yehowa wangabe'e mbanuania, ya'ia mba'a-ba'a fangorifi ba nibayoininia andrö.
9 Orifi mbanuau ba fahowu'ö dana khöu; ba kubaloi ira, ba taya tangau, irugi zi lö aetu.

Faza 29

Sinunö khö Dawido.

 Lakhömi Lowalangi ba we'ugu-ugu mbanua 

1 Mibe'e khö Yehowa, ya'ami ono zabölö, mibe'e khö Yehowa lakhömi ba fa'abölö!
2 Mibe'e khö Yehowa lakhömi döinia andrö! Mi'angalulu khö Yehowa, ba wa'amoadu andrö, ni'amoni'ö!
3 Yaŵa nidanö terongo li Yehowa andrö; mu'ugu-ugu Lowalangi lakhömi andrö, Yehowa yaŵa nidanö sebua.
4 Li Yehowa andrö, ba sabölö, li Yehowa andrö, ba sihöngö.
5 Ifatö geresi li Yehowa andrö, ifatö Yehowa geresi andrö ba hili Libano.
6 Manoka ira, hulö nono zawi, ibe'e, Libano andrö ba Siriono andrö, hulö nono göröbao.
7 Ifazawili hola-hola galitö li Yehowa andrö.
8 Moduru danö si mate ibe'e li Yehowa andrö, ifahisi danö si mate Kadesi andrö Yehowa.
9 Afökhö hulu mböhö si alawe ibe'e li Yehowa andrö, ba iserei geu ba gatua, ba ba gosalinia, ba ha sambua li: lakhömi!
10 Yaŵa nidanö sebua dumadao mege Yehowa, ba fedadao Yehowa andrö, ba no fedadao razo, sirugi si lö aetu.
11 Ibe'e wa'abölö ba mbanuania Yehowa, ifahowu'ö mbanuania Yehowa, fa'atulö.

Faza 30

1 Sinunö. Ba we'amoni'ö omo; khö Dawido.

 I. Fanuno Lowalangi, me no itolo ba wa'abu dödö 

2 Da'usuno döimö Yehowa, me no ö'efa'ö ndra'o ba me lö niteheu omuso dödö zi fa'udu khögu, ba khögu andre.
3 He Yehowa, Lowalangigu! Khöu mu'ao ndra'odo mege, ba no ö'orifi ndra'odo.
4 He Yehowa! No ö'ohe yaŵa nosogu moroi ba mbanua tou; no öfuli ö'orifi ndra'o, moroi ba ngai zi no mulalö mitou ba gohokoho.
5 Misuno Yehowa, ya'ami satulö tödö andrö khönia! Mi'andrö saoha gölö ba döinia andrö, ni'amoni'ö!
6 Ha sa mamö'i hörö wa'ara wönunia, ba sagötö niha wa'ebua dödönia; ba zi bongi so wege-ege, ba irege mahemolu mbanua, ba fa'iki.

 II. Fangandrö hadia ia ba fangandrö saoha gölö 

7 Noa sa umane, me sohahau tödö ndra'odo: "Lö mangiwa ndra'o, irugi zi lö aetu."
8 He Yehowa! ba wa'ebua dödöu andrö öfataro mege ndra'odo ba hili si lö mangiwa: ba öbini'ö mbawau, ba si tokea ndra'odo.
9 Khöu Yehowa mu'ao ndra'o, no u'angaröfi li Yehowa, umane:
10 "Hadia hareu ba ndrogu andrö, na numalö ndra'o ba gohokoho? Hadia, i'ila isuno ndra'ugö gawu-gawu? Hadia, i'ombakha'ö wa si lö faröi ndra'ugö?"
11 Fondrondrongo Yehowa ba hakhösi tödö ndra'odo! He Yehowa, orifi ndra'odo!
12 No öbali'ö fanunö wangarö-ngarögu andrö; no öheta khögu nukha ba wange'esi andrö ba no öfolembe ndra'odo fa'omuso dödö.
13 Ena'ö isuno ndra'ugö tödögu, ena'ö lö ibato. He Yehowa, Lowalangigu, usuno ndra'ugö, si lö mamalö-malö!

Faza 31

1 Khö duka wanunö andrö Sinunö khö Dawido.

 I. Fangandrö fangefa ba zi fa'udu 

2 Khöu Yehowa, manötöna ndra'odo, böi manö be'e aila ndra'o; orifi ndra'o, ba wa'atulö dödöu andrö!
3 Fondrondrongo khögu, ta'i-ta'i orifi ndra'odo! Ena'ö gowe saŵatö ndra'ugö khögu, ba hati saro, ba wangorifi ya'odo!
4 Gowe sa ndra'ugö khögu ba hatigu, ba öfasao ndra'o, ö'ohe dangagu, börö döimö andrö.
5 Ö'efa'ö ndra'o ba gu'ö andrö, nilaura khögu, nibini'ö; ba'a-ba'a sa ndra'ugö khögu.
6 Ba dangau utou'ö nosogu; ö'orifi ndra'o, ya'ugö Yehowa, Lowalangi si lö faröi!
7 Fa'udu ndra'ugö ba zi olembai adu faya andrö, ba ya'odo, ba sanötöna khö Yehowa.
8 Ena'ö ma'iki ndra'o ba ena'ö omuso dödögu, ba wa'ebua dödöu andrö, wa no onehegö wa'anumanagu andrö, wa no öbe'e ba dödöu wa'atosasa dödögu.
9 Lö nilulumö ya'o ba wa'abölö zi fatiu tödö khögu, no öfonaha gahegu ba zebolo tanö.
10 Hakhösi tödö ndra'o, ya'ugö Yehowa, sata'u tödö sa ndra'odo! Aokö hörögu ba wa'abu dödö andrö, ariri nosogu ba ösigu.
11 Sagötö ya'o sa'ae, ba fa'alangu dödö, ha me uga fakhe ndra'o, ba fangarö-ngarö manö. Taya wa'abölögu, börö horögu, ba no alö dölaga, börö zamakao ya'o andrö fefu.
12 No tobali ni'o'aya sibai ndra'odo ba nawögu ba fameta'u ba zi fa'ila li khögu; si falukha khögu baewali, ba moloi.
13 No olifu niha bö'ö ndra'odo, no taya ndra'o ba dödöra; no tobali hulö mbowoa saboto ndra'odo.
14 Noa sa urongo wanandraŵaisi zato: "Ameta'uö, fasui!" Mamagölö ira ba khögu andre, wangalui famunu ya'odo.
15 Ba ya'odo, ba sanötöna khöu, ya'ugö Yehowa; no umane: "Lowalangigu ndra'ugö!"
16 Ba dangau so lalagu andrö. Efa'ö ndra'o ba danga zi fa'udu khögu ba ba zolohi ya'odo!
17 Fohaga mbawau yaŵa genoniu, orifi ndra'o, ba wa'ebua dödöu andrö.
18 He Yehowa, böi be'e aila ndra'o! noa sa u'angaröfi li ndra'ugö. Ena'ö aila zebua horö andrö, ena'ö lö hede-hedera sa'ae, ba mbanua tou.
19 Ena'ö lö'ö sa'ae hede-hede mbewe sofaya andrö, sangosiwawöi satulö, ba hokhara andrö ba ba wa lö ba dödö.

 II. Fanuno fa'ebua dödö Lowalangi 

20 Ha lö abölö wa'ebua dödöu andrö, nitenagöu ba zangata'ufi ya'ugö; ni'oroma'öu, ba zanehe niha, ba zanötöna khöu andrö.
21 Öba'a ira ba'a-ba'a bawau andrö, na aekhu niha, öbini'ö ira baose, ba wasosota lela andrö.
22 Nisuno Yehowa, me no i'oroma'ö khögu wa'ebua dödönia andrö, sahöli-höli dödö, ba mbanua saro.
23 Ba ya'o, ba umane, ba wa'atobali dödögu andrö: "No toba'a ndra'o ba höröu." Ba no öfondrondrongo zui li wangandrögu andrö, me mu'aodo khöu.
24 Mi'omasi'ö Yehowa, ya'ami, satulö tödö andrö khönia, dozi! Irorogö Yehowa zi lö faröi andrö ba lö i'ambösi zulö ba zama'ua fayaŵasa.
25 Mirara dödömi ba mi'abe'e'ö, dozi ami, sanötöna khö Yehowa.

Faza 32

Khö Dawido; Famahaö.

 I. Fa'ohahau dödö na te'efa'ö horö 

1 Ya ahowu niha ni'efa'ö olalöŵa andrö, nibalugö horö!
2 Ya ahowu niha ba zi lö ibe'e horö lalö andrö Yehowa ba si lö falimosa ba dödö.
3 Me lö u'ombakha'ö, ba ariri dölagu, ba wangarö-ngarögu andrö, si lö mamalö-malö.
4 Bongi ma'ökhö sa tohare khögu dangau; otufo nidanö nösigu, mane na baŵa lökhö.
5 Ba u'ombakha'ö khöu horögu, ba lö ubini'ö lalögu andrö. Umane: "Da'u'ombakha'ö khö Yehowa golalöŵagu andrö." Ba awena ö'efa'ö khögu horögu, lalögu andrö.
6 Andrö ya mangandrö khöu dozi satulö, na baŵa ö'oroma'ö ndra'ugö; he ŵa'ae anönö danö molö sebua, ba lö ikhamö ira.
7 Ba'a-ba'a ndra'ugö khögu, ötimba khögu wamakao; öfasui ndra'o fa'iki ba wangorifi.

 II. Famarou tödö ba wanörö lala satulö 

8 Ufahaö ndra'ugö, ufobawa lala khöu, nitöröu, ufolala dödöu, wangöhörögö ya'ugö.
9 Böi mifaomagö ami ba kudo ba ba kudo kalide, si lö tödö; sinali ba si'öli ba mbawa, fakakera, wamatörö; na lö da'ö, ba lö möi khöu.
10 Oya ngawalö wamakao ba zebua horö, ba sanötöna khöu, Yehowa, ba ifasui fa'ebua dödö.
11 Mi'omusoi'ö dödömi khö Yehowa ba mi'owua-wua'ö dödömi, ya'ami satulö tödö, ba mi'a'iki dozi sadölö tödö.

Faza 33

I. Fanuno fa lö ambö fa'abölö andrö khö Lowalangi 

1 Mi'owua-wua'ö dödömi, ya'ami satulö tödö, ba khö Yehowa andrö; si nangea ba zadölö tödö andrö, ba fanuno.
2 Misuno Yehowa biola nitika zide-ide, milau khönia mbiola sebua, si fulu sinali!
3 Mi'anunö khönia sinunö si bohou; mi'abölögö mitika mbiola, ena'ö muhöngö.
4 Si duhu sa daroma li Yehowa andrö; ba folaunia fefu, ba ba wa lö faröi.
5 Somasi ia, ba fa'atulö ba huku; ba no anönö danö fa'ebua dödö Yehowa.
6 Taroma li Yehowa wamazökhi mbanua si yaŵa ba eheha mbawania wamazökhi nösinia fefu.
7 I'owuloi nasi, hulö ba nasoa, ibe'e ba halasa hounia.
8 Yamu'ata'ufi Yehowa ösi guli danö ma'afefu, ya manizi-nizi fönania dozi sowanua ba guli danö!
9 Ha muhede ia, ba itörö; iŵa'ö, ba no so.
10 Ifufu Yehowa nikhoi dödö niha baero; lö fakhai gera-era soi niha ibe'e.
11 Tödö Yehowa andrö, ba lö tebulö, irugi zi lö aetu, ba era-era dödönia andrö, ba lö mamalö-malö.

 II. Famarou tödö ba wanötöna khö Zo'aya 

12 Ya ahowu niha si no mangai Lowalangira Yehowa andrö, niha nitutuyunia tana khönia!
13 Ifaigi-faigi Yehowa moroi ba zorugo, i'ila nono niha fefu.
14 Moroi ba nahania ifaigi-faigi, inehegö fefu zowanua ba guli danö.
15 Ya'ia, samazökhi tödöra fefu, si hörö-hörögö nilaura andrö fefu.
16 Tenga ba wa'ato zabölö khönia möna razo, ba sabölö, ba lö auri ba wa'afahöna wa'abölönia.
17 Faya kudo, ba wangorifi, ba lö i'orifi niha fa'abölönia andrö.
18 Hiza, hörö Yehowa andrö, ba i'ila zangata'ufi ya'ia ba sanötöna fa'ebua dödönia.
19 Ba wangefa'ö nosora ba wa'amate, ba wangorifi ya'ira na lofo mbanua.
20 Khö Yehowa manötona dödöda fangorifida ia ba baluseda.
21 Ba khönia sa'ae omuso dödöda, me no manötöna ita ba döinia andrö, ni'amoni'ö.
22 Ya so yaŵama wa'ebua dödöu andrö, ya'ugö Yehowa, ya itörö wanötönama khöu!

Faza 34

1 Khö Dawido, me i'osowöhö ia, khö Gabimelekhi, me ifofanö ia da'ö ba me iheta ia.

 I. Fanuno Dawido Lowalangi, me no i'orifi ia 

2 Usuno Yehowa, si lö mamalö-malö, böi ya tebulö ba mbewegu wanuno ya'ia.
3 Yamusuno ia tödögu, ba khö Yehowa, ya larongo si numana, ba ya omuso dödöra.
4 Mifolakhömi Yehowa, awögu; datafaoma ta'ebua'ö döinia!
5 Ha me uga u'alui Yehowa, ba ifondrondrongo khögu, ba no i'efa'ö ndra'o ba wa'atosasagu fefu.
6 Ba zamaöga höröra khönia mohaga mbawa, ba alakha lö afusi mbawara.
7 No mu'ao zi numana andre, ba no irongo Yehowa, ba no i'efa'ö ba wa'atosasania fefu.
8 Ifasui mala'ika Yehowa zangata'ufi ya'ia ba i'efa'ö ira.
9 Mitandra ba mifaigi, wa no sebua tödö Yehowa, ya ahowu zanötöna khönia!
10 Mi'ata'ufi Yehowa, ya'ami ni'amoni'ö andrö khönia; lö'ö sa ambö hadia ia ba zangata'ufi ya'ia.
11 Ba nono zingo ambö gö ba olofo, ba ba zangalui Yehowa, ba lö ambö, fefu gofu hadia.

 II. Famarou tödö ba wangata'ufi Lowalangi 

12 Mi'aine iraono, mifondrondrongo khögu, da'ufahaö ami ba wangata'ufi Yehowa.
13 Ha niha zomasi auri, somasi fa'anau noso, ena'ö falukha ia wa'ohahau dödö?
14 Taha lelau, ba zi lö sökhi, ba beweu, fa böi ilau waya!
15 Aröu'ögö ba zi lö sökhi ba lau zi sökhi; alui wa'atulö, gohi!
16 Itöngö Yehowa zamazökhi si lö sokhi, ba wangohori töira ba guli danö.
17 Ba ihörö-hörögö Yehowa zatulö tödö ba ibe'e mbörö dalingania ba we'aora.
18 Mu'ao ira, ba irongo Yehowa ba i'efa'ö ira ba wa'abu dödöra fefu.
19 Ahatö Yehowa ba zi no arasa tödö ba itolo zi no atata era-era.
20 Oya ngawalö wamakao ba zatulö, ba i'efa'ö ia Yehowa ba da'ö fefu.
21 Irorogö dölania fefu, fa böi afatö zara.
22 Sebua horö andrö ibunu bua-bua si lö sökhi; ba si fatiu tödö ba zatulö tödö, ba göna huku dania.
23 I'orifi noso genoninia Yehowa, ba dozi sanötöna khönia, ba lö göna huku.

Faza 35

Khö Dawido.

 I. Fangarö-ngarö ba zi lö sökhi andrö nilau zi fa'udu 

1 Lau fasöndra, Yehowa, ba zi fasöndra khögu, suwö zanuwö ya'odo.
2 Tuyu mbaluse, awö ndrange, ba faoso, tolo ndra'odo!
3 Halö doho ba ba'a lala föna zolohi ya'odo; ömane ba dödögu: "Fangorifiu ndra'odo!"
4 Ena'ö aila zangalui nosogu, ena'ö tobali lö fozu; ena'ö tofana furi ba ena'ö tehawu fa'aila zamakhai famunugu.
5 Ya hulö guliho ba nangi ira, na itimba ira mala'ika Yehowa.
6 Ya ogömi-gömi lalara ba ya aelo, na igohi ira mala'ika Yehowa.
7 Noa sa lalau khögu gu'öra, lö börö, nibini'ö, no lakharu lösu-lösu nosogu, lö börö.
8 Ya göna ia famakiko, si lö mudöna-döna, ba ya te'u'u ia ba gu'önia andrö, nilaunia, nibini'ö, ya alau ba wamakiko!
9 Ba owua-wua dania dödögu, ba khö Yehowa, omuso dödögu, ba wangorifinia andrö.
10 Imane ösigu fefu: "Ha niha zi fagölö-gölö khöu, Yehowa? Sangefa'ö sebua famakao ba zabölö moroi khönia, ba sebua famakao ba si numana ba zi anagöi ya'ia."
11 So sasi sofaya; hadia zi lö u'ila lasofu khögu.
12 Si sökhi lasulöni khögu si lö sökhi; fa lö ono gurakhagu.
13 Ba ya'o, ba no u'onukha gonigoni, me mofökhö ira, no ufakao ndra'o lö manga, ba fangandrögu, ba mangawuli barö dotogu.
14 Hulö na si fahuwu, hulö na talifusö wa'abu dödögu, no ufatugu ndra'o, hulö zange'esi inania.
15 Ba no omuso dödöra ba wa'alaugu andrö ba no la'owuloi ira khögu; niha bö'ö zangowuloi ya'ira khögu, si lö urai mila; lö mamalö-malö wanandraŵara.
16 La'igi'igi'ö ndra'odo, la'o'ayado, wamatangi bohara khögu.

 II. Fangandrö fangorifi khö Lowalangi 

17 He So'aya, heza irugi, wa öfaigi-faigi manö? Okafui dödögu, efa'ö ba wamufura andrö; efa'ö ba nono zingo zi lö awö'awö andrö khögu.
18 Da'usuno ndra'ugö ba gowuloa sebua, ba zato niha u'ebua'ö döimö andrö.
19 Böi be'e omuso dödö khögu zi fa'udu khögu, si lö börö; böi be'e lafamö'i höröra si fatiu tödö khögu, si lö börö.
20 Tenga sa fa'atulö nifatunöra, ba lafakhai waya ba khö zahono-hono ba danö.
21 No lafaboka mbawara khögu, lamane: Ha! Ha! No i'ila höröda!"
22 No ö'ila, ya'ugö Yehowa; böi zi lö hede-hede ndra'ugö! He So'aya, böi aröu'ögö khögu!
23 Faoso ba fazaŵa'ö, ba wamatunö huhuo andrö khögu, ya'ugö Lowalangigu ba So'aya ya'o, ba wolohe ba lala.
24 Ohe ba zadölö huhuo andrö khögu, dali wa'atulömö andrö, ya'ugö Yehowa, Lowalangigu, ba böi be'e omuso dödöra khögu.
25 Böi tehe lamane dödöra: "Ha, da'ö zomasiga!" Böi lamane: "No tafakiko ia!"
26 Ena'ö aila ira, öbe'e; ena'ö tehawu fa'aila, dozi somuso tödö ba wa'abu dödögu andrö, ena'ö balu-balura wa'aila ba fa'iki niha bö'ö khöra, ya'ira si fayaŵa khögu.
27 Akha owua-wua dödö zomasi na falukhado zatulö, akha omuso dödöra, ena'ö lö mamalö-malö lamane: "Ya ebua Yehowa, somasi na auri genoninia andrö."
28 Ba ifatunö wa'atulömö andrö lelagu, ba fanuno ya'ugö, si lö mamalö-malö.

Faza 36

1 Khö duka wanunö andrö. Khö genoni Yehowa andrö, Dawido.

 I. Folau zebua horö andrö 

2 So wehede horö ba hunö dödö zebua horö andrö; ba wamaiginia, ba lö fangata'ufi Lowalangi.
3 No ihaogö-haogö khönia, wamaiginia, ena'ö terongo golalöŵania, ba ena'ö göna ia fatiusa.
4 Famakiko ba faya daroma li mbewenia, no iböhöli wa'atua-tua ba folau si sökhi.
5 Famakiko i'alu-alui ba gasonia, isaŵa lala sabila, lö i'ogorofi zi lö sökhi.

 II. Fa'ebua dödö Lowalangi 

6 He Yehowa! irugi mbanua si yaŵa wa'ebua dödöu, irugi lawuo wa lö faröi ndra'ugö.
7 Fa'ebua hili Lowalangi andrö wa'atulömö ba huku andrö khöu, ba si mane namö sebua; ö'orifi niha ba saliŵa-liŵa ba danö, ya'ugö Yehowa.
8 Omasiö sibai wa'ebua dödöu, ya'ugö Lowalangi, labini'ö ira ono niha ba lumö gafiu andrö.
9 Labadu zi no fahöna andrö ba nomomö, abuso ira, öfabadugö khöra hohou wa'omuso dödö andrö khöu.
10 Ba khöu sa so gumbu wangorifi andrö; ba haga andrö khömö ma'ila haga.
11 Böi bulö'ö wa'ebua dödöu andrö ba zi no fa'ila khöu, ba fa'atulömö ba zadölö tödö.
12 Böi ya ikhamödo ahe zebua hokha andrö, ba böi yamutimba ndra'odo tanga zebua horö.
13 Ba da'ö mege alau zamazökhi si lö sökhi, tetimba tou ira ba tebai maoso sa'ae.

Faza 37

Khö Dawido.

 Famahaö wa faya wa'ohahau dödö zi lö sökhi, wa si duhu wa'ohahau dödö zatulö 

1 Böi ofönu ba khö zamazökhi si lö sökhi andrö: böi afökhö dödöu ba zolau si lö atulö.
2 Lö'ö sa arara, ba tetaba ira, si mane du'u, ba aleu, si mane bulu ndru'u ba danö.
3 Döna-döna khö Yehowa ba lau zi sökhi; iagö danö ba fa'ua wa'adölö dödö.
4 Ba omuso dödöu ba khö Yehowa, ba ibe'e khöu zomasi dödöu.
5 Be'e balazi Yehowa nitörömö andrö, ba döna-döna khönia, ba ya'ia zamaigi lala.
6 Ba ifatumbu'ö wa'atulö dödöu andrö si mane fa'amoluo, ba lala andrö khöu, si mane haga na laluo.
7 Honogö'ö föna Yehowa ba bazebaze'ö khönia; böi ofönu ba khö zamalua ni'alui dödönia, si lö hadia ia, ba ba niha solau sabila.
8 Röi wönu andrö ba böhöli wa'abao dödö; böi maoso dödöu; ha ba wamazökhi si lö sökhi aekhu da'ö.
9 Nihori sa dania zanao horö, ba sanötöna khö Yehowa andrö zokhö tanö dania.
10 Hatö ma'ifu tö, ba lö'ö sa'ae sebua horö andrö, ba na öfaigi nahania, ba lö ya'ia sa'ae.
11 Ba sebolo tödö andrö zokhö tanö dania, ba owua-wua dödöra ba wa'afahöna wangorifi.
12 Sebua horö, ba ifakhai wamakiko satulö tödö, ifatangi mbohania khönia.
13 Ba ma'iki Zo'aya khönia; noa sa i'ila, wa irugi baŵania dania.
14 No lasöbi wöda sebua horö ba no lakhai wana, ba wamakiko sebua famakao ba si numana, ba wamunu sanörö lala sadölö.
15 Ba ba dödöra göna dania wödara, ba nifatö dania wanara.
16 Sökhi zi lö oya-oya ba zatulö tödö, moroi ba zi fahöna ba zebua horö andrö, si no ato.
17 Ta'io zebua horö andrö sa, ba nifatö, ba satulö tödö, ba ituwu Yehowa.
18 I'ila Yehowa mbaŵa zadölö tödö, ba si so khöra, ba lö tebulö.
19 Lö te'ailasi ira, na baŵa wamakao, ba na baŵa lofo, ba te'abusoi'ö ira.
20 Si tekiko sa zebua horö andrö, ba si fa'udu khö Yehowa, ba hulö wa'asökhi ndru'u ba danö, ariri, taya, hulö zimbo.
21 Sebua horö, ba mamalali ana'a, ba lö ibu'a, ba satulö tödö, ba oböwö, ibe'e ba nawönia göi.
22 Nifahowu'önia sa zokhö tanö dania, ba ni'elifinia, ba nihori.
23 Yehowa sa zangabe'e'ö ahe niha, na omasi ia nitörönia.
24 Na alau ia, ba lö adölö ba danö, ituwu sa dangania Yehowa.
25 Me iraono ndra'o föna ba me satua ndra'o ma'ökhö, ba lö urai u'ila, numana zatulö tödö, ba lö urai u'ila mangandrö gö ma'uwunia.
26 Lö mamalö-malö wa'oböwönia, ibe'e-be'e nifalali, ba nifahowu'ö ma'uwunia.
27 Aröu'ögö ba zi lö sökhi, ba lau zi sökhi, ba si lö tebulö ba danö ndra'ugö.
28 Huku satulö sa zomasi Yehowa, ba lö faröi ia ba zatulö tödö andrö khönia.
29 Satulö tödö zokhö tanö dania, ya'ira zowanua ba danö, si lö mamalö-malö.
30 Fa'atua-tua wehede zatulö tödö andrö, ba huku satulö ifatunö.
31 No so ba dödönia goroisa Lowalanginia, ba lö mangiwa gahenia.
32 Idarodarogö zatulö tödö andrö sebua horö, i'alui wamunu ya'ia.
33 Ba lö ilulu ba dangania Yehowa, ba lö ibe'e ni'etu'ö huku, na tehuku ia.
34 Döna-döna khö Yehowa ba törö lala andrö khönia, ba ibali'ö salaŵa ndra'ugö, ena'ö möi khöu danö. Na tehori zebua horö andrö, ba samaigi-maigi ndra'ugö.
35 No u'ila zebua horö, solau hokha, samologö ya'ia, si mane eresi andrö ba hili Libano.
36 Ba me ufuli utörö, ba lö ya'ia sa'ae; ba u'alui ia, ba lö usöndra.
37 Töngöni zi lö sala ba faigi zadölö tödö andrö, wa moma'uwu niha somasi fa'atulö.
38 Solalö, ba tehori fefu; nga'ötö zebua horö, ba ni'etu'ö.
39 Khö Yehowa i'otarai fangorifi satulö tödö andrö, ba'a-ba'ara ia, na baŵa wamakao.
40 Ba itolo ira Yehowa, i'orifi ira; i'efa'ö ira ba zebua horö andrö ba ilului khöra, me no saŵatöra ia.

Faza 38

1 Khö Dawido, ba wamasugi ba dödö.

 I'andrö wangorifi sebua famakao. Sinunö 

2 He Yehowa! böi huku ndra'o ba wönumö ba böi otu'ö ndra'o ba wa'abao dödöu andrö!
3 Noa sa manga ba nösigu nono wana andrö khöu, ba no tohare khögu dangau.
4 Lö hadia ia ba nösigu zi lö sokho, ba wönumö andrö; lö hadia ia ba dölagu zi lö fökhö, ba horögu andrö.
5 Noa sa ihawui ndra'o lalögu andrö, hulö noro sabua, tebai ulu'i sa'ae.
6 Aböu zesokho andrö khögu ba monana, börö me no sowöhö mowa ndra'odo.
7 No aköi hulugu, tenga ha ma'ifu aöndrö, mowaö-waö manö ndra'o, abu dödö, ma'ö-ma'ökhö.
8 Sawai alitö ngaigu ba lö hadia ia ba nösigu zi lö sokho.
9 Erege dödögu ba no arasa manö dölagu; mangarö-ngarö ndra'o, ebua ligu, moroi ba li zingo.
10 He So'aya! Fefu wehulu dödögu, ba no oroma khöu, ba lö tobini khöu wangarö-ngarögu.
11 Manutunutu sibai dödögu, ba no taya wa'abölögu; numalö fa'atara ba hörögu, ba lö'ö.
12 Somasi ya'odo ba si no fahuwu khögu, ba la'ewegö ira, ba wa'afökhö andrö khögu.
13 Ba sangalui famunu ya'o, ba lalau wesu khögu; ba somasi famakaogu, ba mamagölö ba wamakiko, lafakhai waya, lö mamalö-malö.
14 Ba ya'odo, ba hulö zafiso; lö urongo; ba hulö zi lö hede, si lö mamokai bawania.
15 No tobali hulö zi lö mamondrongo li niha ndra'odo, si lö famadaö ba mbewe.
16 Noa sa udöna-döna khöu, ya'ugö Yehowa, ya'ugö zamondrongo ligu, ya'ugö, Yehowa, Lowalangigu.
17 Noa sa umane: "Ena'ö lö omuso dödöra ba khögu andre!" Me ahele gahegu, ba fayaŵa ira khögu.
18 Lö aröu tö, ba alau ndra'o, ba lö'ö manö döhö wa'afökhö andrö khögu.
19 U'ombakha'ö sa'ae zalagu ba abu dödögu horögu andrö.
20 Ba auri zi fa'udu khögu, abölö ira, ba ato zi fatiu tödö khögu lö börö.
21 Ba lasulöni si lö sökhi zi sökhi, lasukosuko ndra'odo, börö wa u'alui zi sökhi.
22 Böi böhöli ndra'o, ya'ugö Yehowa, Lowalangigu, böi aröu'ögö khögu!
23 Ta'i-ta'i tolodo, ya'ugö So'aya fangorifigu.

Faza 39

1 Khö duka wanunö andrö; khö Yedutuno. Sinunö khö Dawido.

 I. Fangarö-ngarö ba wamakao andrö, si göna niha 

2 No umane: "Da'ufaigi-faigi lalagu andrö, fa böi ufazökhi horö lelagu andre; da'udarodarogö mbewegu, ufosare'a, götö wa so ba ngaigu zebua horö andrö."
3 No lö hede-hedegu, no ahono ndra'odo, lö sihededo, lö si sökhi khögu; ba tesao wa'afökhö khögu.
4 Aukhu bakha dödögu, humola, ba wamatou-tou andrö; umane lelagu:
5 "He Yehowa, ombakha'ö khögu wozugu ba ha wa'anau nosogu, ena'ö u'ila wa lö arara ndra'odo!
6 Hiza, nisu'a ba lalu'a mbaŵagu andrö, öbe'e, ba fa'anau nosogu, ba hulö zi lö'ö, fönau, ha sambalö angi niha fefu, gofu ha wa'abe'e.
7 Hulö lumö-lumö mowaö-waö misa niha, fagua-gua ba zi lö boto. Lahöna girö-girö, ba lö la'ila, ha khö möi dania.

 II. Fangandrö fangorifi 

8 Ba iya'e, ba hadia nidöna-dönagu, ya'ugö So'aya? Ha khömö manötöna ndra'odo.
9 Efa'ö khögu lalögu andrö fefu; böi be'e ni'o'aya zowöhö mowa ndra'odo.
10 Lö hede-hedegu sa'ae, lö ubokai mbawagu; ya'ugö sa zolau.
11 Efa'ö khögu wamakao andrö khöu; ba wombambaya dangau andrö ariri ndra'odo.
12 Öhuku niha, ö'otu'ö ba golalöŵania andrö, ba taya zi sökhi andrö khönia öbe'e, hulö ni'a hama; si ndruhu, angi niha fefu.
13 Fondrondrongo wangandrögu, ya'ugö Yehowa, be'e ba dödöu we'aogu andre! Böi zi lö hede-hede ndra'ugö ba wege-egegu! Niha bö'ö sa ndra'o khöu, si fatewu, si mane ira tuagu fefu.
14 Böi faigi-faigido sa'ae, ena'ö okafu dödögu, fatua lö mofanö ndra'o, si lö ya'odo sa'ae!

Faza 40

1 Khö duka wanunö andrö. Khö Dawido. Sinunö.

 I. Fangandrö saoha gölö ba wa'ebua dödö andrö 

2 Lö niböhöigu fanötöna khö Yehowa, ba no ihatö'ö ia khögu ba no ifondrondrongo we'aogu andrö.
3 No idöni yaŵa ndra'odo, moroi ba gohokoho famakiko andrö, moroi ba dambu sombuyu; ba no ifonaha gahegu ba dete gara ba no i'abe'e'ö mbekagu.
4 Ba no ibe'e ba mbewegu zinunö si bohou, fanuno Lowalangi andrö. Ato zangila, ba ata'u, ba manötöna khö Yehowa.
5 Ya ahowu niha same'e tötönafönia Yehowa ba si lö möi ba zi fayaŵa ba ba zamahole'ö ya'ira ba waya.
6 Oya ngawalö zahöli-höli dödöma khöu ba era-erau, nifatöröu khöma, ya'ugö Yehowa, Lowalangigu; lö hadia ia zi fagölö-gölö khöu! na lafatunö ena'ö, na itörö li, ba abölö oya, tebai lazara-zara.
7 Sumanga nitaba ba sumange ni'a, ba lö omasi ndra'ugö, ba no ökhau khögu dögi dalinga; sumange nitunu ba sumange fameta horö, ba lö ba dödöu.
8 Ba umane: Hiza, sodo dania, ba nga'ölu zura itörö li ndra'odo.
9 Folo'ö somasi ndra'ugö, ya'ugö Lowalangigu, ba no fa'omasigu; ba oroisamö, ba no so ba dödögu bakha.
10 No u'ombakha'ö wa'atulömö, ba gowuloa sebua; hiza, lö nitahagu bewegu, — ya'ugö Yehowa zangila!
11 Fa'atulömö andrö, ba lö nibini'ögu ba dödögu bakha; fa lö faröi ndra'ugö ba fangorifi andrö khöu, ba no ufatunö; fa'ebua dödöu ba fa'aduhumö andrö, ba lö nibalugögu ba gowuloa sebua.

 II. Fangandrö famalua fangorifi andrö 

12 Lö'ö sa öböda wa'ahakhö dödöu khögu, ya'ugö Yehowa, lö tebulö, wa irorogö ndra'odo fa'ebua dödöu andrö ba fa lö faröi ndra'ugö.
13 Noa sa tefasui ndra'odo famakao, si tebai te'erai; no ikhamö ndra'o olalöŵagu andrö, fa tebai u'ila niha; no oya, moroi ba wa'oya rozi mbu ba högögu, ba no atoru dödögu.

14 Ena'ö omasi ndra'ugö wangorifi ya'odo, ya'ugö Yehowa! He Yehowa, ta'i-ta'i tolodo!
15 Ena'ö aila ira fefu, öbe'e, ena'ö tehawu fa'aila, sangalui famunu ya'odo, fangetu'ö nosogu; ena'ö awuwu furi ba ena'ö falukha wa'aila zomasi famunugu!
16 Ena'ö tobali dödö zanguma'ö: Ha! ha! ba wa'ailara andrö.
17 Akha ma'iki dozi sangalui ya'ugö, ba akha omuso dödöra; somasi fangorifi andrö khöu, ba hana na lö aetu laŵa'ö: "Razo Yehowa!"
18 Ba he sebua akaola ndra'odo ba si numana, ba irorogö ndra'o So'aya. Sanolo ya'o ba sangorifi ya'o ndra'ugö; böi aragö'ö, ya'ugö Lowalangigu!

Faza 41

1 Khö duka wanunö andrö. Sinunö khö Dawido.

 I. Famahowu'ö sahakhö tödö 

2 Ya ahowu zi so ba dödö niha si numana! Na baŵa wamakao, ba i'orifi ia Yehowa.
3 Irorogö ia Yehowa ba i'anau'ö nosonia; ohahau dödönia ba danö ba lö ölulu ia ba wa'afökhö dödö zi fatiu tödö khönia.
4 Ituwu narö galogonia Yehowa ba wökhönia, tou ba zalo; ötolo ia ba wökhönia fefu.

 II. Fangarö-ngarö, me faröi zi fahuwu 

5 No umane: Hakhösi tödö ndra'o Yehowa! Fadöhö wökhö dödögu; noa sa ufazökhi horö khöu.
6 Si lö sökhi wehede zi fa'udu khögu, lamane, ba khögu andre: "Ha wa'ara mate ia, ha wa'ara taya döinia."
7 Ba na so zi möi mamaigi ya'odo, ba falimosa wehedenia; ihöna wamakiko tödönia — möi ia baero ba ifatunö.
8 Dozi si fatiu tödö khögu, ba fangöngö-ngöngö ba khögu andre, lafakhai wamakiko ya'odo.
9 "No itörö ia horö, ba me no alau ia, ba lö maoso sa'ae."
10 Ba satulö tödö khögu na'i, si faduhu dödögu, si manga wöfö gögu, ba no ifazaŵa mbörö sisinia khögu.

 III. Fanötöna ba Lowalangi 

11 Ba ya'ugö Yehowa, ba hakhösi tödö ndra'o ba fuli fazaŵado, ena'ö usulöni khöra!
12 Ba da'ö aboto ba dödögu, wa omasi'ö ndra'odo, me lö tola iherai ndra'o si fatiu tödö khögu.
13 Börö wa'adölö dödögu, wa lö öbe'e alau ndra'o, ba no öfataro ba gamaudumö ndra'odo, si lö mamalö-malö.
14 Nisuno Yehowa, Lowalangi Ndraono Gizeraeli, götö-götö wa'ara! Yaduhu! Yaduhu!

Faza 42

1 Khö duka wanunö andrö. Famahaö; nilau Ndraono Gora andrö.

 I. Fehulu dödö khö Lowalangi ba ba gosalinia andrö 

2 Si mane fa'owökhi dödö mböhö, ba wamadu idanö soluaha, si manö wa'owökhi dödögu khöu, ya'ugö Lowalangi.
3 Owökhi dödögu khö Lowalangi sauri andrö. Ha wa'ara tö ukhamö wangoroma'ö ya'odo khö Lowalangi?
4 Ubadu-badu daŵa hörögu, bongi ma'ökhö, börö wa ma'öma'ökhö lasofu khögu: "Heza so Lowalangiu andrö?"
5 Da'ö u'angeragö, ba ufaduwa nösi dödögu bakha, me fao ndra'o ba zato andrö, me u'ohe ira ba nomo Lowalangi, me manunö-nunö ndra'aga ba me mangandröga saoha gölö — sato, si möi ba gowasa.
6 Hadia wa no ökaöndrö'ö, ya'ugö tödögu, wa lö ahono'ö bakha? Döna-döna khö Lowalangi! Usuno na sa ia, fangorifigu ba Lowalangigu.

 II. Fangarö-ngarö ba fa lö ahono dödö 

7 No ikaöndrö ia bakha tödögu, andrö itörö tödögu ndra'ugö, moroi ba danö Yoridano ba moroi ba hili Heremono, moroi ba hili side-ide andrö.
8 Mu'ao hohou ba nawönia hohou, ba we'ugu-ugu lawulawu nidanö andrö khöu; no itörö högögu dulu ba hohou andrö khöu fefu.
9 Ba zi ma'ökhö i'oro'ö wa'ebua dödönia Yehowa ba ba zi bongi utandrösaigö khönia wanunögu, fangandrö khö Lowalangi fangorifigu andrö.
10 Umane khö gowegu Lowalangi andrö: "Hana wa no olifu'ö ndra'odo? Hana wa moŵaö-waö manö ndra'o, abu dödö, ba wamakao zi fatiu tödö khögu ya'odo?"
11 Hulö wemanga henu ba dölagu wango'aya zamakao ya'o andrö ya'odo, me lö mamalö-malö, wa lamane khögu: "Heza so Lowalangiu andrö?"
12 Hadia wa no ökaöndrö'ö, ya'ugö tödögu, wa lö ahono'ö bakha? Döna-döna khö Lowalangi. Usuno na sa ia, fangorifigu ba Lowalangigu!

Faza 43

Fango'ozui sinunö 42.

 III. Fangandrö fanolo ba zi fa'udu andrö ba fangandrö saoha gölö 

1 Faigi khögu zatulö, ya'ugö Lowalangi, ohe ba lala huhuogu ba niha andrö, si lö fa'omasi; efa'ö ndra'o ba niha sebua faya, solau si lö atulö!
2 Lowalangi ba'a-ba'agu sa ndra'u'gö. Hana wa no ötibo'ö ndra'odo? Hana wa mowaö-waö manö ndra'o, abu dödö, ba wamakao zi fatiu tödö khögu ya'odo?
3 Fa'ohe'ö hagamö ba si duhu andrö khöu! Da'ö zamasao ya'odo, solohe ya'o ba hili ni'amoni'ö andrö khöu, ba ba nahamö andrö.
4 Fa ukhamö naha wame'e sumange khö Lowalangi ba Lowalangi fa'omuso dödögu andrö, sowua-wua dödögu, ena'ö usuno ndra'ugö, wolau biola nitika andrö side-ide, ya'ugö Lowalangi, Lowalangigu!
5 Hadia wa no ökaöndrö'ö, ya'ugö tödögu, wa lö ahono'ö bakha! Döna-döna khö Lowalangi. Usuno na sa ia, fangorifigu ba Lowalangigu.

Faza 44

1 Khö duka wanunö andrö. Nilau Ndraono Gora andrö, Famahaö.

 I. Famasugi ba dödö fanolo Lowalangi ira ama 

2 He Lowalangi! No irongo tögi dalingama, no latunö khöma ira amama, ira tuama zebua andrö, nilaumö ba götöra, ba götö föna andrö.
3 No ötimba soi niha tangamö andrö, ba no öfataro ira (ndra tuama); no öfakiko soi niha, ba no öbologö ira (ndra tuama)
4 Tenga moroi ba wangönara, wa tola la'okhögö danö, ba tenga moroi ba da'iora, wa möna ira, ha moroi ba dangau kambölö ba moroi ba da'iomö ba moroi ba haga mbawau andrö, me no ö'omai'ö ira.
5 Ya'ugö sa razogu, ya'ugö Lowalangi; ŵa'ö wangorifi Ndraono Yakobo andrö!
6 Moroi khöu, wa ma'ila matimba zamakao ya'aga ba moroi ba döimö andrö, wa mahundragö tou zi fa'udu khöma.
7 Ba wanagu lö'ö sa udöna-döna, ba si'öligu andrö, ba lö i'orifido.
8 Ha sa ya'ugö zangefa'ö ya'aga ba zamakao ya'aga, ba aila zi fatiu tödö khöma öbe'e.
9 Ba khö Lowalangi masuno ndra'aga, si lö mamalö-malö, ba irugi zi lö aetu masuno döimö andrö.

 II. Fangarö-ngarö me lafakao mbanua Lowalangi si fatiu tödö khöra 

10 Ba noa zui ötibo'ö ndra'aga ba no öbe'e aila ndra'aga, ba lö'ö sa'ae fao ndra'ugö ba zi möi fasuwö andrö khöma.
11 Moloi ndra'aga ba zamakao ya'aga öbe'e, ba no morabu zi fatiu tödö khöma.
12 No ölulu ndra'aga, hulö mbiri-biri nitaba ö, ba no öfazawili ndra'aga ba niha baero.
13 No ö'amawa mbanuau, side-ide böli, lö ni'ebua'ömö bölinia.
14 Laherai ndra'aga si so ba ngaima öbe'e, irege la'igi'igi'ö ndra'aga si tefasui ya'aga ba la'o'ayaga.
15 No öbe'e amaedola ndra'aga ba niha baero, awö wa lafalikhö ira khöma soi niha.
16 Lö mamalö-malö ba duduma hörögu wa'ailagu andrö, no tehawu ndra'o fa'aila andrö, si no göna ndra'odo.
17 Börö li zango'aya ya'odo, awö li zanandraŵaisi ya'o ba si fatiu tödö andrö, ba somasi folau balö, ni'ila-ila hörögu.

 III. Fangandrö fangorifi 

18 Da'ö fefu zanörö ya'aga, he ŵa'ae lö olifuga ndra'ugö, ba he ŵa'ae lö si falimo ndra'aga, ba wawu'usa li andrö khöu.
19 Lö si fabali dödöma ba lö nihole'öma ya'aga, wondröi lala andrö khöu.
20 Wa no öfufu ndra'aga ba naha nasu ana'a andrö, awö wa no öhawui ndra'aga fa'ogömi-gömi.
21 Na no olifuga mena'ö döi Lowalangima andrö, na no ma'oro'ö dangama ba Lowalangi bö'ö,
22 ba hadia, lö i'alui da'ö Lowalangi? I'ila sa atö zi tobini ba dödö.
23 Börö sa ndra'ugö, wa tebunubunu ndra'aga, si lö mamalö-malö, hulö mbiri-biri nitataba ndra'aga, ba dödö niha bö'ö.
24 Faoso! Hana wa mörö'ö, ya'ugö So'aya? Faoso! Böi tibo'ö ndra'aga si lö fulitö!
25 Hana wa öbini'ö mbawau ba hana wa olifu'ö wa'anumanama ba famakao ya'aga andrö?
26 Noa sa aöndrö dödöma, irugi ba gawu-gawu tou, no fatöfa ba danö daluma.
27 Fazaŵa'ö, ba wanolo ya'aga ba orifi ndra'aga ba wa'ebua dödöu andrö!

Faza 45

1 Khö duka wanunö andrö, dali "Ladari mböhö" andrö; nilau Ndraono Gora. Fanuno fa'omasi andrö.

 I. Fanuno razo sebua andrö 

2 Falawu dödögu fehede omasiö. Umane: Khö razo utandrösaigö nilaugu andrö. Lelagu andre ba no fanura, khö zanura si no to'ölö.
3 Si sökhi ndra'ugö, lö famaedou ba niha bö'ö. No tefaduwa ba mbeweu zomasi nawöu; da'ö mbörö, wa no ifahowu'ö ndra'ugö Lowalangi, si lö mamalö-malö.
4 Be'e ba mböbö löwi-löwiu wödamö andrö, ya'ugö sabölö, lakhömiu ba fa'asalaŵamö andrö!
5 Törö, owaö-waö ba wamatörö si duhu ba fa'ebolo dödö ba fa'atulö, ba yamufahaö'ö kambölöu ba zata'u niha.
6 Satarö nono wana andrö khöu, mate barö gaheu soi niha, tekiko zi fa'udu khö razo.
7 Dadaomamö andrö, ya'ugö Lowalangi, ba si lö tebulö; si'o ba wa'atulö zi'o zalaŵa andrö khöu.
8 Somasi fa'atulö ndra'ugö ba si fa'udu ba zabila; andrö wa no ibayoini ndra'ugö Lowalangi, Lowalangiu andrö, fanikha somuso dödö, moroi ba nawöu fefu.
9 Oi emuri ba ŵe göna farasi ba kuli mani nukhau fefu; omuso dödöu ibe'e li mbiola, si oroi gödo ifö guaza.

 II. Fanuno nihania [banua] 

10 Fasoli ono razo alawe zomasi'ö andrö; no so ba gambölöu ngambatöu, mo'aya ana'a Gofiri.
11 Fondrondrongo ono alawe ba faigi ba be'e mbörö dalingau, ba hana na olifu'ö niwami ba omo namau andrö.
12 Ba na omasi razo wa'asökhimö andrö — sokhö ya'ugö sa ia —, ba fosumange ia.
13 Ba la'alui wa'ebua dödöu banua Diro andrö, mamuala ira khöu, fondrege zebua ana'a, banuara.
14 Ha sambalö lakhömi nono razo alawe yomo, böna ame manö nukhania.
15 Nukha nifotalakhoi nukhania, na la'ohe khö razo; la'ohe dania khöu nono alawe (bö'ö), moroi furinia, awönia.
16 Omuso dödö niha ba ma'iki-iki, na la'ohe; möi ira yomo ba gödo razo.
17 Fangali ndra amau dania nonou; sagörö tanö misa öfataro ira salaŵa.
18 Ba itörö tödö nga'ötö dania fefu döimö ube'e; andrö lasuno dania ndra'ugö soi niha, irugi zi lö aetu.

Faza 46

1 Khö duka wanunö andrö; nilau Ndraono Gora; dali ba nono alawe andrö. Sinunö.

 Hati saro Lowalangida 

2 Saŵatöda ba fangabe'eda Lowalangi, fanolo sabölö, ba wa'abu dödö.
3 Andrö lö ata'u ita, he ŵa'ae adudu danö, he ŵa'ae awu'a hili, wanaŵa talu nasi.
4 Hana na mu'ugu nasi ba hana na modulu, hana na muhisi hili ba wedulunia: Yehowa ngahönö andrö nawöda, ba hati khöda Lowalangi Yakobo.
5 Boto nidanö — omuso dödö mbanua Lowalangi ibe'e dahadahania; ni'amoni'ö andrö, naha Wondrege zalaŵa.
6 Ba dalunia so Lowalangi, tebai mangiwa ia; itolo ia Lowalangi, na moluo.
7 Fagua-gua soi niha, mangiwa nöri; ifarongogö linia, alau danö.
8 Yehowa ngahönö andrö nawöda, hati khöda Lowalangi Yakobo.
9 Mi'aine, mifaigi nilau Yehowa, si no mame'e tobali dödö niha ba guli danö.
10 Sanenaŵa fanuwö irugi wondrege danö, samatö fana, soleŵa totoa doho, sanunu alitö kureta!
11 Mibato, ba ya'aboto ba dödömi, wa ya'odo Lowalangi; salaŵa ndra'odo, salaŵa soi niha, salaŵa ba guli danö!
12 Yehowa ngahönö andrö nawöda, hati khöda Lowalangi Yakobo.

Faza 47

1 Khö duka wanunö andrö. Nilau Ndraono Gora. Sinunö.

 Fanuno Lowalangi, me no razo sebua ia 

2 Ya'ami, niha fefu, milau datawo! Mi'owua-wua'ö dödömi khö Lowalangi, mi'ebua'ö limi!
3 Ni'ata'ufi sa Yehowa, Fondrege zalaŵa andrö, razo sebua; barö mbawania guli danö ma'afefu.
4 No ibe'e barö mbawada soi niha ba barö gaheda niha baero.
5 No ituyu khöda dana khöda andrö, lakhömi ma'uwu Yakobo andrö, somasi ia.
6 No möi misi yaŵa Lowalangi, fao wa'owua-wua dödö; no möi misi yaŵa Yehowa, fao li dorofe.
7 Misuno Lowalangi, mi'anunö! Misuno razo andrö, mi'anunö!
8 Razo sa Lowalangi ba guli danö ma'afefu; mi'anunö, si so tödö!
9 Lowalangi zamatörö soi niha. No mudadao Lowalangi ba dadaomania andrö, ni'amoni'ö.
10 No owulo zalaŵa soi niha, awö mbanua Lowalangi Gaberahamo andrö; khö Lowalangi sa mbaluse ba guli danö; salaŵa sebua ia.

Faza 48

1 Sinunö; nilau Ndraono Gora.

 I. Banua razo sebua andrö 

2 Sebua Yehowa ba nisuno sibai ba mbanua Lowalangi andrö, ba hili ni'amoni'ö khönia.
3 I'alaŵa'ö ia omasiö hili Ziona andrö, fa'omuso dödö nösi guli danö ma'afefu, tanö miyöu, banua razo sebua andrö.
4 No i'oroma'ö ia Lowalangi, ba gödonia andrö, wa ya'ia mba'a-ba'ania.
5 Hiza sa, no owulo razo, no so ira moroi sa, dozi.
6 Ba ha la'ila, ba tobali dödöra, tokea ira ba moloi, ata'u.
7 Ihawui ira fogikhi ba da'ö ba fanizi-nizi, hulö ba zadono.
8 Angi timu khöu wamoto nowo Darisi.
9 Si mane famondrongoma ya'ia wangilama ba mbanua Yehowa ngahönö andrö, ba mbanua Lowalangida; i'aro'ö ia Lowalangi, irugi zi lö aetu.

 II. Fangandrö saoha gölö ba wangorifi andrö 

10 Mafatou-tou wa'ebua dödöu andrö, ya'ugö Lowalangi, bakha ba gosali andrö khöu.
11 Si mane töimö andrö, ya'ugö Lowalangi, si manö göi wa'aterongo duriamö, irugi ba wondrege danö; no fahöna wa'atulö ba dangau kambölö.
12 Omuso dödö hili Ziona andrö, owua-wua dödö nono Yakobo alawe, börö wanguhukumö andrö.
13 Mifasui Ziona andrö, milili, mi'erai maligenia.
14 Minehegö mba'a-ba'ania andrö, mifaigi gödonia andrö, ena'ö midunö-dunö ba zi sagötö niha dania.
15 Wa no Lowalangida Lowalangi andrö, si lö mamalö-malö; ya'ia zolohe tangada, irugi wa'amate.

Faza 49

1 Khö duka wanunö andrö. Nilau Ndraono Gora; Sinunö.

 Faya gana'a ba faya wanötöna khönia 

2 Mifondrondrongo, ya'ami, dozi soi! Mibe'e ba dödö, ya'ami sowanua ba guli danö fefu.
3 Ya'ami, ono niha fefu, he so'ana'a ba he numana!
4 Ilau wa'atua-tua bewegu, ba nifatou-tougu tödögu, ba fangila watahögö.
5 Ube'e mbörö dalingagu ba niŵa'ö, ba ubokai dahö-dahö andrö khögu, wolau biola nitika side-ide.
6 Hana wa ata'udo, na baŵa si lö sökhi, na tefasui ndra'o, horö zi hundragö ya'odo?
7 Sabe'e tödö ba zi so khöra ba sanuno ya'ira ba wa'ebua gana'ara andrö.
8 Lö sangila mangöhöli talifusönia, lö sangila mame'e höli khö Lowalangi.
9 (Abölö ebua höli nosora; ibato sa'ae, irugi zi lö aetu)
10 Ena'ö lö aetu nosonia, ena'ö lö i'ila gohokoho.
11 Oroma sa'ae khönia: Mate zatua-tua, tekiko zambö tödö, awö zi lö tödö, laröi ba niha bö'ö zi so khöra.
12 Lawai lö tebulö nomora, irugi zi lö aetu ba lö mamalö-malö nahiara, götö-götö wa'ara; labe'e töi danö döira andrö.
13 Ba tenga si lö tebulö niha andrö, si so töi; no fagölö-gölö ba zaliŵa-liŵa ba danö andrö, nihori.
14 Da'ö lala zabe'e tödö ba khöra, ba si so furira dania, ba la'omasi'ö wehedera.
15 Ahöndrö si tou ira, ba mbanua tou, hulö mbiri-biri, fa'amate zokubaloi ya'ira, ba ba zanguhulö wongi andrö, ba sadölö tödö zabölö moroi khöra, ba taya nga'eura; banua tou andrö nahiara.
16 Ba Lowalangi zangefa'ö nosogu ba wa'abölö mbanua tou andrö; ihalö sa ndra'o khönia.
17 Böi ata'ufi, na so zanöndra ana'a, ba na tedou lakhömi, yomo khönia.
18 Na mate ia, ba lö'ö sa i'ohe da'ö fefu, lö fao khönia mitou lakhöminia andrö.
19 He ŵa'ae ifahowu'ö ia ba wa'aurinia — ba he lasuno ndra'ugö, na öhaogö-haogö khöu. —
20 Ikhamö zi sagötö andrö, ndra amania, si lö mangila haga sa'ae.
21 Niha si so lakhömi ba si lö tödö, ba no hulö zaliŵa-liŵa ba danö, nihori dania.

Faza 50

Sinunö; khö Gasafo.

 Famahaö ba wamosumange Lowalangi 

1 Sabölö andrö, Lowalangi, Yehowa, zihede ba si'ao ba danö, i'otarai ba gatumbukha luo, irugi ba gaekhulania.
2 Moroi ba Ziona, fondrege zi zökhi andrö, humaga Lowalangi.
3 So moroi sa Lowalangida ba lö ibato wehede; alitö si manga-manga hadia ia fönania, ba no tefasui ia angi sabölö.
4 Mu'ao ia ba mbanua si yaŵa, ba ba danö, ba wanguhuku banuania.
5 "Mi'owuloi khögu zatulö andrö khögu, si no fawu'u li khögu ba zumange andrö."
6 Ba i'ombakha'ö wa'atulönia banua si yaŵa; Lowalangi sa zanguhuku.
7 Mifondrondrongo, ya'ami banuagu, edöna muhede ndra'o; ya'ami Iraono Gizeraeli, da'ufaduhu'ö khömi: Lowalangi ndra'odo, Lowalangimi.
8 Tenga börö zumange andrö khöu, wa utegu ndra'ugö, lö'ö sa tebulö fönagu zumange nitunu andrö khöu.
9 Lö omasido utema nono zawi, moroi yomo khöu, ba he biri-biri si matua, moroi ba kandra khöu.
10 Khögu sa fefu zaliŵa-liŵa ba danö, barö gatua, urifö niha ba hili, ba ngahönö.
11 U'ila fefu wofo ba hili, ba hadia zaliŵa-liŵa ba mbenua, ba u'ila.
12 Na olofo ndra'o mena'ö, ba lö utunö khöu; khögu sa guli danö, awö nösinia.
13 Hadia, u'a nösi zawi, ba hadia, ubadu ndro mbiri-biri si matua?
14 Be'e sumange Lowalangi wangandrö saoha gölö, ba bu'a khö Wondrege zalaŵa andrö gamabu'ula limö!
15 Ba angaröfi li ndra'o, na baŵa wamakao, ba u'orifi ndra'ugö, ba ösuno ndra'o dania.
16 Ba ba zebua horö iŵa'ö Lowalangi "Hadia wa ötunö gamakhoita andrö khögu, ba hadia wa öhalö ba mbeweu gamabu'ula ligu.
17 Ba tekhöu sa wamondrongo famobawa lala andrö ba no ö'erogö daroma ligu.
18 Na ö'ila zanagö ba omasi ndra'ugö, ba fao-fao ndra'ugö ba zohorö.
19 Lö nitahamö beweu, ba zi lö sökhi, ba no ifakhai walimosa lelau.
20 No dumadao ndra'ugö wamatou talifusöu; ono ninau no ötandraŵaisi.
21 Da'ö nilaumö, ba lö sihede ndra'o, ba öwai no fagölö-gölö ndra'o khöu. Ba u'ohe ba huku ndra'ugö, u'oroma'ö khöu.
22 Ba mitöngöni da'ö, ya'ami solifu Lowalangi, fa böi usasawi ami, si lö sangorifi.
23 Same'e sumange fangandrö saoha gölö, da'ö zamolakhömi ya'odo, ba ba zi lö sinegu ba mbua-buania u'oroma'ö wangorifi andrö khö Lowalangi."

Faza 51

1 Khö duka wanunö andrö. Sinunö khö Dawido, me so Natano andrö, sama'ele'ö,
2 me no ihalö dongania Mbaseba andrö Dawido.

 I. Fangandrö fangefa horö 

3 He Lowalangi, hakhösi tödö ndra'o, ba wa'ebua dödöu andrö; heta golalöŵagu, ba wa'ahakhö dödöu andrö, si no ebua.
4 Haogö sasai khögu zalagu andrö, haogö ndra'o, heta horögu.
5 Aboto sa ba dödögu golalöŵagu ba lö tebulö ba duduma hörögu andrö.
6 Khöu no mosala ndra'odo, ha sambalö khöu; ba no ulau zi lö omasi'ö, ena'ö satulö ndra'ugö, na muhede'ö, ba ena'ö lö hadia ia, ba wanguhukumö andrö.
7 Hiza, fao zi lö atulö, me tumbu ndra'o ba fao horö, me itemado inagu.
8 Hiza, omasi ndra'ugö zi duhu, ba dödö, ba botokhi ba dödögu, ba zi tobini, wa'atua-tuamö andrö.
9 Heta horögu sufo, ena'ö aheta zi ra'i-ra'iö. Sasai ndra'odo, ena'ö afusi ndra'o moroi ba mbetua.
10 Farongogö khögu wa'omuso dödö ba fa'owua-wua dödö, ena'ö ma'iki dölagu andrö, nirasamö.
11 Balugö mbawau, böi faigi horögu, ba heta golalöŵagu andrö, fefu.

 II. Fangandrö eheha, sangehao tödö 

12 Asogö khögu dödö sohau-hau, ya'ugö Lowalangi, ba eheha si bohou ba saro, ba dödögu bakha.
13 Böi tibo'ö ndra'o, fa lö öfaigido sa'ae, ba böi heta khögu Gehehamö andrö, ni'amoni'ö.
14 Fuli omusoi'ö dödögu fangorifimö andrö, ba abe'e'ö ndra'o eheha sedöna tödö.
15 Ba ufahaö zolalö, ba lala andrö khömö, ba lafuli ira khöu si so horö.
16 Efa'ö khögu horö fange'e andrö, ya'ugö Lowalangi, Lowalangi fangorifigu, ba isuno wa'atulömö andrö lelagu.
17 Bokai mbewegu, So'aya, ena'ö itunö duriamö bawagu andre.
18 Lö'ö sa omasi'ö zumange, ube'e sa khöu ena'ö, ba sumange nitunu, ba lö ba dödöu.
19 Sumange Lowalangi andrö, ba ya'ia narö doto si no ombuyu; tödö si no arasa ba si no aboto, ba tenga si lö ba dödöu, ya'ugö Lowalangi.
20 Lau zi sökhi, ba mbanua Ziona, ba wa'ebua dödöu andrö; a'azökhi göli kara andrö ba Yeruzalema.
21 Awena dania omasi ndra'ugö zumange si no atulö, sumange nitunu ba sumange sa'oi so; ba la'ohe ba naha wame'e sumange khöu nono zawi.

Faza 52

1 Khö duka wanunö andrö, Famahaö; khö Dawido,
2 me möi khö Zaulo Doegi andrö, Iraono Gedomo, me i'ombakha'ö: "No möi khö Gabimelekhi Dawido."

 Tekiko zebua horö ba lö tebulö zatulö 

3 Hadia wa ösuno'ö ba walösökhi andrö, ya'ugö sabölö? Lö'ö sa mamalö-malö wa'ebua dödö Lowalangi.
4 Famakiko ifakhai lelau, wolau falimosa, hulö wanöwö wa'atarö.
5 Omasi ndra'ugö zi lö sökhi, moroi ba zi sökhi, omasi'ö molau faya, moroi ba zi duhu.
6 Fehede famakiko nilau dödöu, lela falimosa.
7 Ba ifakiko göi ndra'ugö Lowalangi, i'etu'ögö; ira'u ndra'ugö, itimba'ö baose khöu, ideha'ö ba danö niha sauri.
8 Ba la'ila satulö ba ata'u, ba la'igi'igi'ö ia (lamane):
9 "Hiza niha andrö, si lö mame'e ba'a-ba'ania Lowalangi, sanötöna ba wa'ebua gana'ania, ba si no abölö ba zi lö sökhi andrö, nilaunia."
10 Ba ya'odo, ba hulö döla falo sauri, ba nomo Lowalangi, udöna-döna ba wa'ebua dödö Lowalangi andrö, lö mamalö-malö.
11 Lö ufamalö-malö wanuno ya'ugö, me no ömanö; udöna-döna ba döimö andrö, si sökhi sa ia, wamaigi zatulö tödö andrö khöu.

Faza 53

1 Khö duka wanunö andrö; dali Makhalata andrö. Famahaö; khö Dawido.

 I. Fangarö-ngarö ba wa'elungu niha 

2 Iŵa'ö tödönia sowöhö mowa: "Lö Lowalangi." No lalau zi lö sökhi, manao horö ira, sogoro ita; samösa lö solau si sökhi.
3 No ifaigi mitou nono niha Lowalangi, ena'ö i'ila, na so zamösa satua-tua sanofu Lowalangi.
4 No ahori fabali ira, dozi no tekiko; lö solau si sökhi, samösa lö'ö.
5 Hadia, lö fa'aboto ba dödö zolau si lö sökhi? Si manga mbanuagu nifemanga roti, ba lö'ö sa la'angaröfi li Lowalangi.

 II. Folau sebua horö andrö. Fa'omuso dödö zatulö 

6 Ba da'ö ihawui ira fa'ata'u, lö lai wa lö börö wa'ata'u; ifazawili sa Lowalangi döla zanuwö ya'ugö. Aila ira öbe'e, me no itibo'ö ira Lowalangi.
7 Ena'ö na so wangorifi Ndraono Gizeraeli andrö, si otarai Ziona! Na i'efa'ö mbanuania Lowalangi ba gurungara andrö, ba ma'iki Ndraono Yakobo, omuso dödö Ndraono Gizeraeli andrö.

Faza 54

1 Khö duka wanuno andrö, fao mbiola. Famahaö; khö Dawido, me so mbanua Zifi andrö,
2 me lamane khö Zaulo: "Hadia, tenga ba khöma ibini'ö ia Dawido?"

 Fangandrö fangorifi ba famabu'u fangandrö saoha gölö 

3 He Lowalangi! Orifi ndra'odo töimö andrö; ohe ba zatulö, ba wa'abölömö andrö.
4 Fondrondrongo wangandrögu Lowalangi, be'e mbörö dalingau ba wehede mbewegu andre.
5 Noa sa maoso niha bö'ö, udugu, sabölö zangalui famunu ya'odo; lö ba duduma höröra Lowalangi.
6 Hiza, Lowalangi zanolo ya'o, So'aya zanganau'ö nosogu.
7 Mangandrauli ba zi fa'udu khögu zi lö sökhi andrö; fakiko ira, ba wa'aduhumö andrö!
8 Ba ufosumange ndra'ugö, soroi ba dödö, usuno döimö andrö, ya'ugö Yehowa, me no si sökhi.
9 Noa sa i'orifi ndra'o ba wa'abu dödö andrö fefu; wa'omasigu wamaigigu si fa'udu khögu andrö.

Faza 55

1 Khö duka wanunö andrö; fao wolau biola. Famahaö; khö Dawido.

 I. Fangandrö fangefa ba zi fa'udu si lö sökhi, ba ba zi fahuwu si falimo 

2 Be'e mbörö dalingau, ya'ugö Lowalangi, ba wangandrögu andre; böi bini'ö ndra'ugö, na u'angaröfi li ndra'ugö!
3 Faigi ndra'o ba fondrondrongo khögu; elungu-lungu misa ndra'o ba wangarö-ngarögu andre, ba me'e dödögu.
4 Ba wagua-guasa zi fa'udu andrö ba ba wamalangögö zebua horö awöra; lahawui sa'ae ndra'o famakiko ba abölö sibai watiusara khögu.
5 Manizi bakha dödögu ba no ihawui ndra'o fa'ata'ugu wa'amate.
6 Ata'u ndra'o ba mogikhido ba ibalugö ndra'o fehokha mbu.
7 Ba umane: Ena'ö mo'afi ndra'odo, si mane marafadi, ba muhombo ena'ö ndra'o misa, fa ahono ndra'odo.
8 Hiza, usaŵa zaröu ena'ö, ba u'iagö danö si mate.
9 U'aliogö ena'ö woloi, usaŵa zi lö gönado angi ba teu laöhö.
10 Fakiko ira, So'aya, fabali lelara! Noa sa u'ila wamalangögö ba fasosota ba mbanua.
11 Bongi ma'ökhö lafasui ba dete göli, ba famakuyu ba fangabu dödö bakha.
12 Famakiko bakha; famalangögö awöra ba falimosa lö mamalö ba kade khöra.
13 Tenga sa si fa'udu zango'aya ya'odo; na si manö, ba utaha; tenga si fatiu zi fayaŵa khögu; na si manö, ba ubini'ö ena'ö ndra'o khönia.
14 Ya'ugo sa'ae, niha si mane ya'odo, si fahuwu ba si no fa'ila li khögu.
15 No fahuo-huo ita ba zi ha ya'ita, no fao ita we'amöi ba nomo Lowalangi, awö zato andrö.
16 Yamukhamö ira fa'amate si lö mudöna-döna, ndramusaŵa mbanua tou, auri! Si lö sökhi sa ba nomora, ba dödöra bakha.

 II. Fanötöna fanolo Lowalangi 

17 Ba ya'odo, ba u'angaröfi li Lowalangi, ba i'orifi ndra'o Yehowa.
18 Na owi ba na mahemolu mbanua ba na laluo mangarö-ngarö ndra'o, ba me'e ndra'o, ba ifondrondrongo ligu.
19 I'orifi nosogu, i'atulö'ö, fa böi lalau khögu, ato sa'ae zi fa'udu khögu.
20 Ifondrondrongo Lowalangi ba ihöndrögö ira, sidadao sa ia, no arara; lö'ö sa lafalalini gera-erara ba lö la'ata'ufi Lowalangi.
21 No i'oro'ö dangania, wombambaya si no atulö khönia, no ibe'e ba zalakha wawu'usa li andrö khönia.
22 Hulö dawö mbawi wa'alösö mbewenia, ba fanuwö dödönia; salösö moroi ba wanikha wehedenia, ba si ndruhunia, ba bawa wöda.
23 Be'e noro Yehowa norou andrö, ba i'orifi'ö, lö ibe'e mangiwa zatulö tödö, irugi zi lö aetu.
24 Ba ya'ugö Lowalangi zanimba ya'ira si tou ba mbawa gohokoho; sange'enge'e andrö ba si falimolimo andrö, ba lö ikhamö talu niha nosora, ba ya'odo, ba sanötöna khöu.

Faza 56

1 Khö duka wanunö andrö, dali: "Marafadi si lö li, ba niha bö'ö;" khö Dawido; umanö, me lara'u ia Dawa Wilisiti ba Gata.

 Fangandrö fanolo ba zi fatiu tödö andrö ba fanötöna ba daroma li 

2 Hakhösi tödö ndra'o, Lowalangi, la'isö sa'ae ndra'o niha, lasasagö ndra'o sanuwö, si lö mamalö-malö.
3 Ma'oma'ökhö la'isö ndra'o si fa'udu khögu; ato sa'ae zi fasuwö khögu, sebua hokha.
4 Na luo ata'u ndra'o, ba manötöna ndra'o khöu.
5 Moroi ba Lowalangi wa usuno daroma linia; khö Lowalangi manötöna ndra'odo, lö ata'udo; hadia nilau nösi niha khögu?
6 Ma'öma'ökhö latandraŵaisi ligu; ha sambalö ba zi lö sökhi aekhu gera-erara khögu.
7 Orudu ira, manaronaro; ladarodarogö mbekagu, si mane sangalui famunu ya'odo.
8 Hadia, ni'orifi ira ba horöra andrö? Timba tou soi niha andrö, ya'ugö Lowalangi, ba wönumö.
9 No ö'erai woloiloigu andrö. Be'e ba nahia andrö khöu daŵa hörögu andrö. Tenga no so ia ba zura khöu?
10 Ba lafuli ira furi sanuwö ya'odo, na luo mu'ao ndra'o; lö mangiwa dödögu, wa no awögu Lowalangi.
11 Moroi ba Lowalangi wa usuno daroma linia andrö. Moroi ba khö Yehowa usuno daroma li andrö.
12 Khö Lowalangi udöna-döna; lö ata'u ndra'odo; hadia nilau niha khögu?
13 Hadia nifabu'ugu khöu, ba ömögu, ya'ugö Lowalangi: ubu'a khöu zumange fangandrö saoha gölö!
14 Noa sa ö'efa'ö nosogu ba wa'amate, lö ahele gahegu öbe'e ae, ena'ö föna Lowalangi mowaö-waö ndra'o ba haga zauri.

Faza 57

1 Khö duka wanunö andrö, dali: "Böi fakiko!" Khö Dawido; umanö, me moloi ia, khö Zaulo, me isaŵa dögi narö hili andrö.

 I. Fangandrö ba wa'abu dödö. Fanötöna khö Lowalangi 

2 Hakhösi tödö ndra'o, Lowalangi, hakhösi tödö ndra'o! Khöu sa'ae isaŵa tödögu, ba lumö gafiu u'alui zaŵatö khögu, irege no numalö misa wamakiko andrö.
3 Khö Lowalangi, Fondrege zalaŵa mu'ao ndra'odo, khö Lowalangi andrö, sangasiwai huhuogu.
4 Ifatenge moroi si yaŵa ba zorugo, i'orifi ndra'odo, ibe'e ni'o'aya zangisö ya'odo andrö; ifa'ohe'ö Lowalangi wa'ebua dödönia ba fa'aduhunia andrö.
5 Ba hunö zingo so nosogu; awö zamalua hola-hola galitö ndra'o tou, awö nono niha so'ifö toho ba ono wana, si so lela föda satarö.
6 Ae yaŵa, Lowalangi, yaŵa mbanua si yaŵa, ya tehawui guli danö ma'asagörö lakhömimö andrö!
7 No lalau gu'ö gahegu, no lafaöndrö dödögu; no lakharu lösu-lösu fönagu, ba ya'ira zaekhu bakha.

 II. Famarou dödö ba wanuno Lowalangi 

8 Abe'e dödögu, Lowalangi, abe'e dödögu, manunö ndra'o ba ulau mbiola.
9 Faoso, tödögu, faoso biola nitika sebua ba biola nitika side-ide! da'ususugi wa'amoluo.
10 Usuno ndra'ugö, So'aya, ba niha misa; ulau numanö khöu ba niha baero.
11 Abölö sibai sa wa'ebua dödöu, irugi mbanua si yaŵa, ba irugi lawuo wa'aduhumö andrö.
12 Ae yaŵa, Lowalangi, yaŵa mbanua si yaŵa; ya tehawui guli danö ma'asagörö lakhömimö andrö!

Faza 58

1 Khö duka wanunö andrö, dali: "Böi fakiko": khö Dawido; umanö.

 I. Fangarö-ngarö, börö zalaŵa samuyu'ö huku 

2 Hadia, si ndruhu satulö niŵa'ömi, ya'ami Lowalangi, no adölö wanguhukumi ono niha?
3 Famuyu sa'ae mifakhai tödömi, famalangögö itulo tangami, ba danö.
4 Sebua horö andrö, ba no fabali, i'otarai dalu ninara, ba solau faya andrö, ba no elungu, i'otarai wa'atumbura.
5 Timba zöfu gulö zöfura andrö, hulö zöfu gulö safiso, sanozo tögi dalingania.
6 Si lö mamondrongo li zi fakelemu, li zi no to'ölö fanaka.

 II. Fangandrö, ena'ö ifakiko ira Lowalangi 

7 He Lowalangi, teu niföra ba mbawara andrö; rasa mboha nono zingo andrö, ya'ugö Yehowa.
8 Ena'ö mangulu ira, ena'ö tobali idanö, sahele misa; na ifaudugö nono wana andrö khönia, ba ya hulö nifalo'o.
9 Ya hulö mbae'a ira, sangulu barö wananania andrö, hulö dabina saekhu, si lö mangila haga zi moluo.
10 Ya lö fakhamö la'ila zodoi andrö bowoami, ba ibözini auri ia (Lowalangi)
11 Omuso dania dödö zatulö tödö, na i'ila wolau balö andrö; isasai dania gahenia ba ndro zebua horö andrö.
12 Ba lamane dania: "Si ndruhu, moböli gölö zatulö tödö andrö; tenga faya, so Lowalangi, sanguhuku ba guli danö.

Faza 59

1 Khö duka wanunö andrö, dali: "Böi fakiko;" khö Dawido; umanö; me ifatenge Saulo, me latarogö Dawido barö nomo, ba wamunu ya'ia.

 I. Fangandrö, ba zolohi awöra andrö ba fanötöna ba Lowalangi, itolo 

2 Tolodo, Lowalangi, ba zi fa'udu andrö khögu; ba zi lö gönado hadia ia fataro ndra'o, ba zi maoso andrö, udugu.
3 Efa'ö ndra'o ba zanao horö ba tolodo, ba zange'enge'e andrö.
4 Hiza sa, latarogö nosogu, orudu zabölö, udugu; ba lö salagu ba lö horögu, ya'ugö Lowalangi.
5 Fagohi ira, lö lai wa lö horögu, ba lafa'anö ira. Faoso, faondragö ndra'odo ba faigi.
6 Ba ya'ugö Yehowa, Lowalangi ngahönö, Lowalangi Ndraono Gizeraeli, faoso, ba wanguhuku niha baero, fefu! Samösa böi hakhösi tödö, si manga mböli andrö, sanao horö.
7 Na bongi mangawuli ira, mukao, hulö nasu, ba lafasui mbanua.
8 Hiza, manandraŵa mbawara, föda ba mbewera, lamane: "Ha niha zamondrongo?"
9 Ba ö'igi'igi'ö ira, ya'ugö Yehowa, ayau niha baero, fefu.
10 Fa'abölögu ndra'ugö, khöu manötöna ndra'odo; hatigu sa Lowalangi.
11 Ifaondragö khögu wa'ebua dödönia Lowalangigu andrö; wa'omasigu wamaigi si fa'udu khögu, ibe'e Lowalangi.

 II. Tohu-tohu wangandrö ba fanuno Lowalangi 

12 Böi bunu ira, ena'ö lö olifu mbanuagu; fazawili ira fa'abölömö andrö ba timba tou ira, yaugö So'aya, balusema!
13 Horö mbawara daroma li mbewera andrö; ena'ö tefa'u'u ira ba hokhara andrö ba ba wangelifi andrö, ba ba waya andrö, nilaura.
14 Fakiko ira, ba wönumö andrö, fakiko, ena'ö lö ya'ira sa'ae, ena'ö aboto ba dödöra, Lowalangi zamatörö Iraono Yakobo, irugi ba wondrege danö.
15 Ba ero owi, ba mangawuli ira, mukao, hulö nasu, ba lafasui mbanua.
16 Mowaö-waö misa ba wangalui gö; ba na lö abuso ira, ba la'osarawongigö.
17 Ba ya'odo, ba usuno wa'abölöu, ba ba zanguhulö wongi, ba owua-wua dödögu wa'ebua dödöu andrö; noa sa'ae hatigu ndra'ugö ba saŵatögu, me baŵa wa'atosasagu.
18 Da'usuno ndra'ugö, ya'ugö fa'abölögu; hatigu sa Lowalangi, Lowalangigu andrö, sebua tödö.

Faza 60

1 Khö duka wanunö andrö, dali: "Ladari mböhö ba wamaduhu'ö"; umanö; khö Dawido; famahaö,
2 me fasuwö ia ba Ndrawa Ziria ba Mezofatamia ba ba Zoba, me mangawuli Yoabi, me i'alani Ndraono Gedomo ba ndraso nasio, si felendrua ngahönö.

 Fangandrö femöna ba nemali, si no töra fa'abölö 

3 He Lowalangi, no ötibo'ö ndra'aga, no öfazawiliga; sofönu ndra'ugö; ohe mangawuli ndra'aga.
4 No öfahisi danö, no öfabali; fadöhö zasilania, humeu sa'ae.
5 Fa'abe'e ni'oroma'öu ba mbanuau andrö: no öfabadugö khöma nagu, salimbuanö ndra'aga.
6 Ba ba zangata'ufi ya'ugö, ba no öbe'e dandra, ena'ö lafazaŵa ira, börö zi duhu andrö.

7 Ba ena'ö auri zomasi ndra'ugö, ba tologa tangau kambölö ba fondrondrongo khöma.
8 No muhede Lowalangi, ba wa'ohau-haunia andrö: Sowua-wua tödö ndra'odo, ufosasi Zikhema ba usu'a ndraso Zukota.
9 Khögu mado Gileadi, ba khögu mado Manase; nöugu ba högögu mado Geferayi ba si'o zalaŵa khögu mado Yuda.
10 Naha wanasa khögu Ndraono Moabi, ba Ndraono Gedomo ufazaumba mbadagahegu, ba sowua-wua tödö ndra'ugö khögu, ya'ugö tanö Ndrawa Wilisiti.
11 Ha niha zolohe ya'odo ba mbanua saro? Ha niha zamasao ya'o, irugi ba Ndraono Gedomo?
12 Hadia, tenga ya'ugö zanibo'ö ya'aga, Lowalangi, ba si lö möi awö zanuwö andrö khöma, ya'ugö Lowalangi?
13 Tologa, ba zanasagö ya'aga andrö; faya sa'ae wangorifi ba niha!
14 Na awö Lowalangi, ba malau, nifolau zabölö; ya'ia zi hundragö tou sanasagö ya'aga.

Faza 61

1 Khö duka wanunö andrö, nilau biola; khö Dawido.

 Fangandrö ba wa'abu dödö ba fanötöna, ba fangandrö salahi razo 

2 Fondrondrongo Lowalangi, wangarö-ngaröngu andre, be'e mbörö dalingau ba wangandrögu!
3 Moroi ba wondrege danö mu'aodo khöu, na olofo dödögu; ohedo yaŵa ba dete gara, sabölö alaŵa khögu.
4 Saŵatö sa'ae ndra'ugö khögu, hati saro, ba nemali andrö.
5 Ba nose khöu sodo, irugi zi lö aetu, usöndra wangorifi, na ibalugödo afiu.
6 Noa sa öfondrondrongo gamabu'ula ligu andrö, ya'ugö Lowalangi, no öbe'e khögu dana zangata'ufi töimö.
7 Ö'anau'ö noso razo, ena'ö götö-götö wa'ara ndröfinia.
8 Lö tebulö ia ba gametahö Lowalangi, irugi zi lö aetu; oroi ö wa'ebua dödö ba fa'aduhu, ba wondrorogö ya'ia.
9 Ba usuno döimö andrö si lö mamalö-malö, wamu'a amabu'ula ligu andrö, ero ma'ökhö.

Faza 62

1 Khö duka wanunö andrö, khö Yedutuno andrö, nilau Dawido.

 I. Famarou tödö ba wanötöna khö Lowalangi 

2 Ha khö Lowalangi manötöna dödögu, no ahono-hono, khönia i'otarai wangorifigu.
3 Ha ya'ia we'e-we'e dödögu ba fangorifigu, hatigu, tebai manö mangiwa ndra'o.
4 Heza irugi misuwö niha si ha samösa, wa edöna midudugö ia, hulö mbagolö si no aolo, hulö göli kara, si no muhisi?
5 Ha da'ö wamagölöra, he lawisa wanimba tou ya'ia, moroi ba nahania salaŵa; faya zomasi ira; ba mbewera, ba famahowu, ba ba dödöra, ba fangelifi.
6 Ha khö Lowalangi manötöna dödögu, no ahono-hono, khönia sa'ae i'otarai fangorifigu.
7 Ha ya'ia we'e-we'e dödögu ba fangorifigu, hatigu saro; tebai manö mangiwa ndra'o.
8 Khö Lowalangi usöndra wangorifigu ba turiagu; dane-dane wa'abe'egu ba fanötönagu, ba khö Lowalangi so.
9 Böi ya mamalö-malö wanötönami khönia, ya'ami ono niha; mibokai dödömi khönia; tötönaföda Lowalangi.

 II. Fanenaŵa fanötöna ba niha ba ba waya-faya 

10 Faya-faya manö nono niha, faya nono zalaŵa; na latulo, ba isaŵa yaŵa; dozi ira, ba no angi.
11 Böi midöna-döna ba wemanga gana'a ba böi mohokha ami ba nirabu; na misöndra gana'a, ba böi molemba dödömi khönia.
12 Samuza no muhede Lowalangi, no mendrua urongo da'ö, wa no khö Lowalangi wa'abölö.
13 Ba khöu wa'ebua dödö, ya'ugö So'aya: ösulöni sa ba zamösana nilaunia.

Faza 63

1 Sinunö khö Dawido, me so ia ba danö si mate, tanö mado Yuda.

 Fehulu dödö ba Lowalangi ba ba ni'amoni'ö andrö khönia 

2 He Lowalangi, Lowalangigu ndra'ugö, uhulö wongi wangalui ya'ugö; owökhi dödögu khöu, no sodufodufo lela nösigu, ba danö si mate, si no oköliköli, si lö idanö.
3 Si manö wamaigigu ya'ugö, ba ni'amoni'ö andrö, ena'ö u'ila wa'abölöu, awö lakhömiu andrö.
4 Sökhi moroi ba wa'auri wa'ebua dödöu andrö. Isuno ndra'ugö bewegu.
5 Ba götö wa'anau nosogu usuno ndra'ugö, ufazaŵa dangagu ba döimö andrö.
6 Hulö ni'abusoi'ö uto döla ba tawö dödögu, ba manunö mbawagu, ma'iki mbewegu.
7 Na itörö tödögu ndra'ugö ba gasogu; ufatou-tou tödögu ndra'ugö ba zi bongi.
8 Fanologu sa'ae ndra'ugö, ba ba lumö gafiu andrö ma'iki ndra'odo.
9 Lö iböhöli ndra'ugö tödögu; ituwu ndra'odo tangau kambölö.
10 Ba ya'ira, sangalui nosogu, ba wamakiko ya'odo, ba ba wondrege gohokoho danö nahara dania.
11 Ba mbawa zi'öli tetou'ö ira, ba ö nasu ana'a ira dania.
12 Ba omuso dödö razo ba khö Lowalangi; lasuno ira dozi si fahölu ba khönia; tefa'afu sa'ae mbawa zolau faya.

Faza 64

1 Khö duka wanunö andrö, sinunö; khö Dawido.

 I. Fangarö-ngarö ba walösökhi zi fa'udu andrö 

2 Fondrondrongo ligu Lowalangi, ba wangarö-ngarö andre; orifi ndra'o, ba gameta'uö emali andrö.
3 Bini'ö ndra'o, ba wamagölö zanao horö andrö, si no tobini; ba zolau si lö sökhi andrö, si no orudu, si fagua-gua.
4 Sangatarösi lelara, fa hulö nikhu gari: lafo'ösi wanara fehede safökhö.
5 Ba wamana satulö tödö andrö, ba zi lö oroma; lafana ia lö mudöna-döna, lö ata'u ira.
6 Abe'e ira ba wolau si lö sökhi, itörö lira wolau fesu, ba lamane: Ha niha zangila?
7 Lafakhai zi lö sökhi, lamane: "No awai khöda, no tafagölösi." Ba arö doto niha ba tödönia, ba no abakha.

 II. Fanötöna fanolo khö Lowalangi 

8 Ba ifana ira Lowalangi; so nono wana si lö mudöna-döna ba mesokho ira.
9 Ba salau tou ira, ilangö ira lelara, ba dozi sangila ya'ira, ba lafatalikhö ira.
10 Ba ata'u niha fefu, ba ladunö-dunö wolau Lowalangi andrö, ba aboto ba dödöra halöŵönia.
11 Ba omuso dödö zatulö tödö andrö, ba khö Yehowa, ba abe'e dödönia khönia; ba lasuno ira dozi sadölö tödö.

Faza 65

1 Khö duka wanunö andrö; umanö; khö Dawido; sinunö.

 I. Fanuno Lowalangi, samatörö banuania, sahöli-höli dödöda 

2 Si nangea nisuno ndra'ugö, ba Ziona, ya'ugö Lowalangi; labu'a khöu gamabu'ula li andrö.
3 Samondrondrongo fangandrö ndra'ugö; dozi niha mangondrasi ya'ugö.
4 No ilangö ndra'o ngawalö golalöŵa; ba salama andrö, ba ya'ugö zangefa'ö.
5 Ya ahowu nituyumö, niteheu fa'ahatö khöu, ena'ö ba golayamamö so ia; abuso ndra'aga si sökhi andrö, ba nomo khöu, awö ni'amoni'ö andrö ba gosalimö andrö.
6 Ötema lima sata'u ndra'aga, ba wa'atulö, ya'ugö Lowalangi fangorifima, saŵatö nösi guli danö fefu, irugi ba wondrege, awö nösi nasi, fondrege zaröu.
7 Samedadao hili andrö, ba wa'abölönia, si no mamöbö talu fa'abe'e.
8 Sangahonogö ugu-ugu nasi andrö, awö wegoso-goso ndrulu andrö, awö wagua-guasa soi niha, andrö.
9 Ba la'ata'ufi dandra andrö khöu si so ba wondrege danö; owua-wua dödö niha öbe'e, ba gatumbukha luo ba ba gaekhula.

 II. Fanuno So'aya tanö, awö nösinia, sebua tödö 

10 No ötörö danö, wamaigi ya'ia, öfatörö khönia nidanö, abölö mbuania öbe'e. Ba gumbu andrö khö Lowalangi, ba no fahöna nidanö. Öfowua khöra danö; si manö sa wangazökhiu ya'ia.
11 Öfo'idanö gowotonia, fangombuyu nifaku andrö; adudu öbe'e, ba deu andrö, öfahowu'ö zinanö khönia.
12 No öfo'aya ba högö ndröfi wa'ebua dödöu andrö; sahele fanikha laheu andrö.
13 Mowöi ndraso ba danö si mate, ba la'okaero wa'owua-wua dödö hili.
14 Tefo'aya biri-biri mbenua ba tefobalu-balu bua danö ndraso; oi owua-wua dödö, oi manunö.

Faza 66

Khö duka wanunö andrö; umanö; sinunö,

 I. Fanuno Lowalangi ba wamatörönia, sahöli-höli dödöda 

1 Mi'owua-wua'ö dödömi khö Lowalangi, dozi tanö!
2 Misuno duria döinia andrö, mibe'e zumange fanuno ya'ia.
3 Mimane khö Lowalangi: "Ha lö ata'u ita wolaumö andrö! Börö wa'abölöu wa laköwö ira fönau si fa'udu khöu.
4 Dozi tanö mangalulu khöu dania, ba lasuno ndra'ugö, ladunö-dunö döimö andrö."
5 Mitabu, mifaigi halöŵö Lowalangi andrö; sata'u ita nilaunia ba nono niha.
6 No ibali'ö tanö sabe'e nasi andrö; latörö tanö nungo idanö andrö, ba no omuso dödöda khönia ba da'ö.
7 Samatörö ia si lö mamalö-malö, ba wa'abölönia andrö; ifaigi-faigi hörönia soi niha andrö; tebai maoso zi fatandro andrö.

 II. Fanuno ya'ia, ba wangorifi andrö 

8 Misuno Lowalangida andrö, ya'ami soi niha, mi'ebua'ö limi, wanutunö turiania.
9 Sanganau'ö nosoda, ba si lö mame'e ahele gaheda.
10 Noa sa ötandraigö ndra'aga, ya'ugö Lowalangi, no ölaugö ndra'aga, nifolaugö firö.
11 No öfa'u'u ndra'aga ba gu'ö, ba no öfonoro sabua zolama.
12 No öfatörö ba högöma yaŵa niha, ba galitö ba ba nidanö marugi, ba no ö'ohe yaŵa ndra'aga ba zebolo tanö.

 III. Famabu'u fangandrö saoha gölö 

13 Möido ba gosali khöu, u'ohe zumange nitunu ba ubu'a khöu gamabu'ula ligu andrö,
14 nifabokagu bewegu, si no alua ba mbawagu, ba wa'atosasagu andrö.
15 U'ohe khöu zumange nitunu, satabö, awö mbiri-biri si matua, samohua ba galitö; sawi ba biri-biri si matua ube'e sumange.
16 Mi'aine, mifondrondrongo, dozi ami, sangata'ufi Lowalangi, ba udunö-dunö nilaunia ba nosogu andre,
17 Khönia mu'ao mbawagu, fanuno ba lelagu.
18 Na no ufakhai mena'ö zi lö atulö, tödögu, ba lö ifondrondrongo mena'ö ligu So'aya.
19 Ba no ifondrondrongo Lowalangi, no ibe'e ba dödönia li wangandrögu andrö.
20 Nisuno Lowalangi, si lö mangositengagö wangandrögu andrö, si lö mamöda fa'ebua dödönia khögu.

Faza 67

1 Khö duka wanunö andrö; sinunö; umanö.

 Fangandrö saoha gölö howu-howu Lowalangi andrö 

2 Yamu'ebua'ö dödönia khöda Lowalangi ba yamufahowu'ö ita; yamufohaga mbawania khöda.
3 Ena'ö aboto ba dödö niha ba guli danö lala andrö khöu, ba ena'ö aboto ba dödö niha baero wangorifi andrö khöu.
4 Sanuno ya'ugö soi niha, ya'ugö Lowalangi, sanuno ya'ugö dozi soi.
5 Somuso tödö soi niha misa ba sowua-wua tödö, me ö'ohe ba wa'adölö wanguhuku soi, me öfatörö soi niha misa.
6 Sanuno ya'ugö soi niha, ya'ugö Lowalangi, sanuno ya'ugö dozi soi.
7 No ibe'e baero mbuania tanö; ifahowu'ö ita Lowalangi, Lowalangida andrö.
8 Ifahowu'ö ita Lowalangi ba la'ata'ufi ia balö danö fefu.

Faza 68

1 Khö duka wanunö andrö; khö Dawido; sinunö; umanö.

 I. Fanuno Lowalangi, sanolo Iraono Gizeraeli 

2 Ya maoso Lowalangi, ya zumaewe zi fa'udu khönia, ya moloi zi fatiu tödö khönia.
3 Si mane simbo ba nangi, ya si manö wamoloimö ya'ira; si mane sigusigu, salau ba galitö, wa'adudu zebua horö, föna Lowalangi.
4 Ba somuso tödö zatulö andrö, sowua-wua tödö tanö föna Lowalangi, ba sa'iki ba wa'omuso dödö andrö.
5 Misuno Lowalangi, midunö-dunö döinia andrö; mifolala zanörö benua andrö; Yehowa döinia. Ba mi'owua-wua'ö dödömi tanö fönania!
6 Ama zi lö ama, si lö ina, ia, Lowalangi, ba nabiania ni'amoni'ö andrö.
7 Lowalangi, samaigi omo ba zi lö omo; sangefa'ö nikuru, solohe ba wa'ohahau dödö; ba si lö molo'ö li, ba ba danö si mate so nahiara.

 II. Famasugi ba dödö femöna mbanua Lowalangi, föna 

8 He Lowalangi, me mowaö-waö ndra'ugö no, föna mbanuau, me ötörö danö,
9 ba humeu danö, ba mowöi göi mbanua si yaŵa, tanö föna Lowalangi; ba da'ö, ba hili Zina'i, föna Lowalangi, Lowalangi Ndraono Gizeraeli andrö.
10 No ötefe teu sabönö dana khöu andrö, ya'ugö Lowalangi, hadia zi no ököli, ba ö'okafui.
11 No monahia ba khönia zato andrö khöu, no öhaogö nahia zi numana, ba wa'ebua dödöu andrö, ya'ugö Lowalangi.
12 Terongo li zi möna, ibe'e So'aya; ato sibai zangombakha turia si sökhi, ira alawe.
13 Moloi razo zato, moloi, ba ifaosa nihalö khöra ira alawe yomo.
14 Na molombase ami ba gotalua kandra mbiri-biri, ba hulö gafi marafadi ami, sosönö wirö; sosönö gana'a sa'usö mbura.
15 Me ifazawili ba da'ö Si lö ambö fa'abölö razo andrö, ba hulö nifazaewe bötua hili Zalomono.
16 Hili khö Lowalangi hili Mbazana andrö; hili soya zuzu hili Mbazana.
17 Hana wa afökhö dödömi, ya'ami hili soya zuzu, ba hili andrö somasi Lowalangi dadaomania? Ba lö mamalö-malö, wa nahia Lowalangi ia.
18 Kureta Lowalangi andrö, ba no ba ngafulu ngahönö, mehönö wa hönö; no so ba khöra Zo'aya: — hili Zina'i, ni'amoni'ö.
19 No möi miyaŵa ndra'ugö, no ö'ohe nikuru nikuru andrö; no ötema game'ela ba niha, he ba zi lö molo'ö li, ena'ö lö tebulö Yehowa, Lowalangi.
20 Nisuno Zo'aya, ero ma'ökhö i'onoro noroda. Fangorifida Lowalangi.
21 Lowalangi wangorifi khöda, Lowalangi andrö, ba Yehowa, So'aya andrö, ba i'ila lala wangefa ba wa'amate.
22 Si ndruhu, iboto högö zi fatiu tödö khönia Lowalangi, ba alizuzu zanörö lala horö.
23 No iŵa'ö So'aya: "U'ohe mangawuli ira, moroi ba Mbazana, moroi ba doyo nasi u'ohe ira miyaŵa.
24 Ena'ö öfemondri ba ndro gaheu, ba ena'ö mo'urakha dölö-tölö nasumö, ba zi fatiu tödö khöu."

 III. Femöna Lowalangi, we'amöi ba ni'amoni'ö andrö 

25 No lö la'ila, me ötörö, ya'ugö Lowalangi, me itörö Lowalangigu andrö, razogu, we'amöi ba ni'amoni'ö andrö.
26 Mowaö-waö, zanunö, ba itete, ba solau biola, ba hunö nono alawe, samözi faritia.
27 Misuno Lowalangi, So'aya, ba gowuloa andrö; ya'ami si oroi gumbu Ndraono Gizeraeli andrö!
28 So ba da'ö Mbeniyami, si akhi andrö, samatörö, ba salaŵa Ndraono Yuda, sato andrö khöra, ba salaŵa Ndraono Zebuloni ba salaŵa Ndraono Nafetali.
29 No i'oroi'ö Lowalangi wa'asalaŵau. He Lowalangi, a'aro'ö nifa'emau khöma!
30 Börö gosalimö andrö, ba Yeruzalema, wa la'ohe zumange khöu razo.
31 Tenaŵa zaliŵa-liŵa andrö, barö zukhu, awö ngawawa zawi si mantua andrö, awö nono zawi niha baero, ena'ö mangalulu ira, wolohe boto wirö. Fazawili soi andrö, somasi manuwö.
32 So dania razo Miserayi; i'aliogö i'oro'ö dangania khö Lowalangi tanö Gaitiofia andrö.
33 Ya'ami öri niha ba guli danö, misuno Lowalangi, misuno Zo'aya!
34 Misuno zanörö banua fondrege si yaŵa andrö, si no götö-götö fa'ara; hiza, ifarongogö linia andrö, li sabölö.
35 Mitehe khö Lowalangi wa'abölö; famatörö Iraono Gizeraeli wa'asalaŵania andrö ba famatörö banua si yaŵa wa'abölönia.
36 Sata'u ita nilau Lowalangi, moroi ba ni'amoni'ö andrö khönia; Lowalangi Ndraono Gizeraeli andrö zame'e fa'abölö ba fa'abe'e ba mbanuania. Nisuno Lowalangi!

Faza 69

1 Khö duka wanunö andrö, dali: "Ladari mböhö." Khö Dawido.

 I. Fangarö-ngarö zi göna famakao, börö Lowalangi 

2 Orifido Lowalangi, irugi sa'ae nosogu molö andrö!
3 No alömö ndra'o ba laza sabakha, si lö dane-dane gahegu; no urugi namö nidanö, ba itörö högögu molö andrö.
4 Erege dödögu we'aogu, no odufodufo dölö-tölögu, alö sa'ae hörögu wombalo-mbaloi Lowalangigu andrö.
5 Oya moroi ba rozi mbu ba högögu zi fatiu tödö khögu, lö börö; ato zamakiko ya'o, si fa'udu khögu ba waya; labe'e ni'aligu zi tenga nirabugu.
6 He Lowalangi, ya'ugö zangila wa si no ambö tödö ndra'odo, ba tenga si tobini khöu lalögu andrö.
7 Böi be'e aila ba khögu andre zanötöna khöu, ya'ugö So'aya, Yehowa ngahönö andrö! Böi aila ba khögu andre zangalui ya'ugö, ya'ugö Lowalangi Ndraono Gizeraeli!
8 Börö ndra'ugö, wa utaha wango'aya, wa tobalu mbawagu fa'aila.
9 No tobali niha bö'ö ndra'o ba dalifusögu, lö'ö sa'ae la'ilado ono ninagu andrö.
10 Noa sa'ae i'ado fönu andrö, ba nomomö ba no gönado fango'aya zango'aya ya'ugö andrö.
11 Me'e dödögu ba lö manga-mangado, ba tobali fango'aya ya'odo.
12 U'onukha gonigoni, ba tobali amaedola ndra'o khöra.
13 Lafatou ndra'o sidadao ba mbawa göli ba samadu-madu tuo, na manunö.

 II. Fangandrö fangorifi 

14 Ba ya'odo, ba khöu utandrösaigö wangandrögu, ya'ugö Yehowa, na baŵa wa'ebua dödöu; he Lowalangi, ba wa'abölö wa'ebua dödöu andrö tema ligu fanolou andrö, si lö faröi!
15 Söbi yaŵa ndra'o moroi ba laza andre, fa böi alömö ndra'o; ena'ö aefa ndra'odo ba zi fatiu tödö khögu ba ba namö nidanö andre.
16 Böi be'e itörö högögu yaŵa molö ba böi be'e ahöndrö ndra'o ba namö, ba böi tehe iduhö mbawania yaŵagu kohokoho.
17 Fondrondrongo ligu, Yehowa, omasiö sa wa'ebua dödöu andrö, otahögö ndra'o, ba wa'ahakhö dödöu andrö, si no ebua.
18 Ba böi bini'ö mbawau khö genoniu andre; sata'u sa'ae ndra'odo; ta'i-ta'i fondrondrongo khögu!
19 Hatö'ögö ba dödögu, orifi; efa'ö ndra'odo, börö zi fatiu tödö andrö khögu.
20 Ya'ugö zangila fango'aya ya'o andrö ba fa'ailagu ba fahöwösa andrö, nilau khögu; no so ba gametahöu zamakao ya'o fefu.
21 Matedo ibe'e fango'aya andrö, u'ofökhöi; ubazebaze'ö wa'ahakhö dödö, ba lö'ö, ba sondrara tödö, ba lö falukha.
22 Labe'e ögu gawökhu, ba me owökhi dödögu ba lafabadugö khögu niro aisö.
23 Ya tobali fesu naha göra fönara, ya tobali tandraŵa ba zi lö fa'abu dödö!
24 Ya ndrundrumö höröra, fa böi la'ila niha, ya mangiwangiwa zolara, si lö mamalö-malö!
25 Hawui ira bakhu-bakhu dödöu andrö, yamukhamö ira hola-hola wönumö andrö!
26 Ya adudu nahiara, ya lö niha ba nosera andrö!
27 Me no solohi nibagou andrö ira, ba sanutunö fa'afökhö zesokho khöu.
28 Nönö horö horöra andrö, ba böi be'e lakhamö wa'atulö andrö fönau,
29 Nibunu döira ba zura wa'auri andrö, ba tebai tetanö ba zura döira, awö döi zatulö.
30 Ba ya'odo, ba no si numana ba si no fahöna fa'afökhö, ba folohe yaŵa ya'o wangorifi andrö khöu, ya'ugö Lowalangi.

 III. Fanuno Lowalangi 

31 Da'usuno döi Lowalangi ba wanunö, u'ebua'ö duriania fangandrö saoha gölö.
32 Da'ö zomasi Yehowa, moroi ba zawi si matua, moroi ba nono zawi si so tandru ba sa'a.
33 La'ila si numana ba omuso dödö; ya'ami, sangalui Lowalangi, ya auri dödömi!
34 Ifondrondrongo sa Yehowa li zi numana, ba lö i'ositengagö nikuru andrö khönia.
35 Yamusuno ia banua si yaŵa ba tanö ba asi, awö zaliŵa-liŵa bakha, fefu!
36 Itolo sa Ziona Lowalangi ba ifuli itaru'ö mbanua Ndraono Yuda, ba monahia ira ba da'ö, ba khöra sa'ae.
37 Ba latema ondröita ma'uwu genoninia, ba somasi töinia zi soso ba da'ö dania.

Faza 70

1 Khö duka wanunö andrö; khö Dawido. Famasugi ba dödö.

 Fangandrö fangefa ba zi fatiu tödö 

2 He Lowalangi, ta'i-ta'i orifi ndra'odo; aliogö, Yehowa, tolodo!
3 Hana na aila zangalui famunu ya'o, hana na tehawu fa'aila; hana na lafuli ira furi ba na tobali fama'iki niha bö'ö zomasi fa'ate'alagu.
4 Ndra mangawuli furi ba wa'ailara andrö zanguma'ö: Ha! ha!
5 Ya sowua-wua tödö khöu ba ya somuso tödö dozi sangalui ya'ugö, ba dozi somasi fangorifi andrö khöu, ba ena'ö na lö mamalö-malö we'aora: "Ebua Lowalangi!"
6 Ba ya'odo, ba no sebua akaola ba si numana; ta'i-ta'i, ae khögu, ya'ugö Lowalangi! Sanolo ya'o ndra'ugö ba sangorifi ya'o; he Yehowa, böi aragö'ö!

Faza 71

I. Fangandrö fangefa ba zi fatiu tödö 

1 Khöu Yehowa, manötona ndra'o; böi manö be'e aila ndra'odo!
2 Orifi ndra'o, dali wa'atulö dödöu andrö, ba efa'ö ndra'o; be'e mbörö dalingau khögu ba tolodo!
3 Ena'ö na naha saro ndra'ugö khögu, nahiagu, saŵatögu, si lö mamalö-malö; tete gara as ndra'ugö khögu ba hatigu!
4 He Lowalangigu, efa'ö ndra'o ba danga zebua horö andrö, ba gokhö zanao horö ba ba gokhö zi höndrögö ya'odo!
5 Tötönafögu sa ndra'ugö, ya'ugö So'aya, Yehowa, we'e-we'e dödögu, i'otarai iraono ndra'odo.
6 Khöu utendrotendro'ö ndra'o, i'otarai dalu ninagu; no ya'ugö zondröni ya'o moroi ba dalu ninagu; ya'ugö nisunogu, si lö mamalö-malö.
7 Ato zahöli-höli tödö khögu, ba ya'ugö zaŵatögu, si lö mangiwa.
8 No fahöna ba mbewegu wanuno ya'ugö ba famolakhömi ya'ugö, ma'öma'ökhö.
9 Böi tibo'ö ndra'odo, na itugu atua ndra'o; na alö dölagu, ba böi faröi ndra'ugö khögu!
10 Lafatou sa ndra'o si fatiu tödö khögu, ba sanarogö nosogu, ba mamagölö;
11 Ba lamane: "No i'erogö ia Lowalangi; migohi ia, mira'u, lö'ö sa sangorifi!"
12 He Lowalangi! böi aröu'ögö khögu; ta'i-ta'i tolodo, ya'ugö, Lowalangigu!
13 Ena'ö na aila zangalui famunugu, ba ena'ö na tekiko; ya tebawu wa fama'iki niha ira ba fa'aila zomasi fa'ate'alagu!

 II. Famabu'u fangandrö saoha gölö khö Lowalangi 

14 Ba ya'o, ba lö uböhöli wanötöna ba udou'ö duriamö fefu.
15 Yamudunö-dunö wa'atulömö andrö bewegu, ba fangorifi andrö khöu, ero ma'ökhö, me tebai u'erai.
16 U'ohe nilau Zo'aya, Yehowa, sebua andrö, sambalö fa'atulömö andrö usuno.
17 He Lowalangi, no öfahaö ndra'o, i'otarai iraono ndra'o; ba irugi ma'ökhö udunö-dunö zahöli-höli dödö andrö khöu.
18 Ba irege atuado göi, irege mohuwa ndra'o, ba böi röido, ya'ugö Lowalangi, ena'ö u'ombakha'ö dangamö ba zi sagötö niha dania ba fa'abölömö andrö ba zi so dania, fefu.
19 Fa'atulömö andrö sa, ya'ugö Lowalangi, ba irugi mbanua si yaŵa, ya'ugö, si no molau sebua andrö, ya'ugö Lowalangi; ha niha zi fagölö-gölö khöu!
20 Ya'ugö, si no mamatörö khöma fa'afökhö ba fa'abu dödö, soya ngawalö, ba öfuli ö'orifi ndra'aga, öfuli ö'ohe yaŵa ndra'aga, moroi ba gohokoho danö andrö.
21 Ödou'ö dania wa'asalaŵagu ba öfuli örara dödögu.
22 Ba ya'odo göi, usuno ndra'ugö wolau biola, usuno wa lö; faröi ndra'ugö, ya'ugö Lowalangigu, ulau khöu mbiola nitika, side-ide, wanunö ya'ugö, ya'ugö ni'amoni'ö ba Ndraono Gizeraeli!
23 Sanunö dania mbewegu, na usuno ndra'ugö, ba sanunö dödögu, ni'orifimö andrö.
24 Ba ifatunö wa'atulömö andrö lelagu, ero maokhö; me no aila zomasi fa'ate'alagu, me no tobali fama'iki niha.

Faza 72

Khö Zelomo.

 I. Razo wa'ohahau dödö andrö, sebua 

1 He Lowalangi, be'e khö razo wanguhuku andrö khömö; ba khö nono razo andrö be'e wa'atulömö.
2 Ena'ö i'atulö'ö wanguhuku banuamö andrö, ba ena'ö i'ohe ba wa'adölö wanguhuku si numana.
3 Ena'ö mowua fa'ohahau dödö hili ba mbanuamö andrö, awö hili-hili andrö, ba wa'atulö.
4 Yamu'ohe ba wa'atulö huhuo zabu tödö ba mbanua, yamutolo nono zi numana, ba yamufufu zamalangögö awöra.
5 Ndramu'ata'ufi ndra'ugö götö wa'ara luo, ba götö wa'ara mbaŵa, götö-götö wa'ara.
6 Ya numalö mitou, si mane teu, ba mbenua, si bohou lasabi du'u, si mane teu sabölö-bölö andrö, fombasöi danö.
7 Ya mobowo zatulö tödö andrö ba götönia, ya fahöna wa'atulö, irugi lö baŵa sa'ae.
8 Ya salaŵa ia, i'otarai nasi, numalö ba nasi ba zi tambai, ba i'otarai mboto nidanö, numalö ba wondrege danö.
9 Ya mangalulu khönia zowanua ba danö si mate, ya lafelai gawu-gawu si fatiu tödö khönia.
10 Ndramufosumange ia razo Darisi andrö, awö razo ba hulö, ndramu'ohe game'ela razo Zaba ba razo Zeba andrö.
11 Ba latuhi danö fönania razo fefu, möi enoninia dozi niha baero.
12 I'orifi zi numana, na i'angaröfi li ia, ba sabu tödö, si lö sanolo.
13 Ihakhösi tödö zi lö töi ba si numana ba idou'ö noso zi numana.
14 I'efa'ö nosora ba wamakao ba ba wamalangögö; ebua mböli ndrora wamaiginia.

 II. Fa'asalaŵa si lö tebulö wa'asalaŵania 

15 Ba sauri ia: ba labe'e sumangenia gana'a Zaba andrö ösa, ba lö mamalö-malö wangandrö, salahinia, ero ma'ökhö lasuno ia.
16 Fahöna mbua nowi ba danö, ba hili yaŵa; mururu mbuania, si mane ba hili Libano; mobowo ira, i'oroi mbanua, si mane sinanö ba danö.
17 Si lö tebulö döinia; götö wa'ara luo yaŵa mamadomadohu döinia, ba ba khönia lafahowu'ö ira niha, lasuno dania ia dozi, niha baero, wa no sohahau tödö ia.
18 Nisuno Yehowa, Lowalangi andrö, Lowalangi Ndraono Gizeraeli; ha ya'ia zolau sahöli-höli dödö.
19 Ba nisuno döinia soadu andrö, irugi zi lö aetu. Ya anönö danö ma'asagörö lakhöminia andrö! Ya duhu, Ya duhu!
20 Awai wangandrö Dawido andrö, ono Giza'i.

Faza 73

Sinunö; khö Gasafo.

 I. Fangiwa dödö ba wamaigi fa'ohahau dödö zanao horö 

1 Si ndruhu, ebua dödö Lowalangi ba Ndraono Gizeraeli, ba zohau-hau tödö andrö.
2 Ha ma'ifu tö, ba mangiwa mena'ö gahegu; ezai mutö tö, ba ahele ndra'o.
3 Afökhö sa'ae dödögu ba zi fayaŵa andrö, me u'ila wa'ohahau dödö zebua horö andrö.
4 Lö'ö sa fa'afökhö khöra, irugi mate ira, ba so'ösi mbotora.
5 Lö sabu dödöra, si mane ba niha bö'ö; ba lö tefakao ira, si mane awöra.
6 Ba da'ö moroi, wa no hulö naya ba mbagi khöra hokha andrö, awö wa no hulö mbarura wamakao awöra.
7 No ahöndrö höröra, ba wa'esolo mbawara; falawu nifakhai dödöra andrö.
8 Mango'aya ira ba itörö lira wamalangögö awöra, ba walösökhira andrö; fayaŵasa wehedera andrö.
9 Lafayaŵa mbawara, irugi mbanua si yaŵa ba itöröi guli danö lelara.
10 Andrö göi la'o'ö khöra banua, ba lö ambö öra idanö.
11 Ba lamane: "Hana wa i'ila Lowalangi? Hadia, so wangila khö Wondrege zalaŵa andrö?"
12 Hiza, da'ö zebua horö andrö; lahöna gana'a, ba wa lö mamalö-malö wa'ohahau dödö.
13 Ba he wisa, zaya-zaya gölö, wa no u'ohau-hau'ö dödögu, wa usasai dangagu ba wa lö sala?
14 Ba hadia, nifakao ndra'o, ero ma'ökhö, ba ero mahemolu so wotugu?
15 Na uŵa'ö mena'ö tödögu: "Umanö göi wehede," ba hiza, ba no faröi ndra'o ba nga'ötö nonou andrö.

 II. Si lö sökhi lua-luara ba aro dötönafö zatulö tödö 

16 Ba no mangera-ngera ndra'o, ena'ö aboto ba dödögu, ba abu dödögu, wamaigigu ya'ia.
17 Irege möido ba ni'amoni'ö andrö khö Lowalangi, wanöngöni amozuara.
18 Si ndruhu, no öfataro ira ba zaelo tanö, alau ira obe'e, ena'ö afufu.
19 Ha lö alio adudu ira, si lö mudöna-döna, no tekiko ira, no aetu, ba gameta'uö.
20 Ötayaigö ba dödöu khala-khalara, ya'ugö So'aya, na tokea'ö; hulö wangifi, na aefa wemörö.
21 Me abao dödögu ba me manögi ba mbuagu,
22 ba sambö tödö ndra'o ba lö saboto ba dödögu; hulö zaliŵa-liŵa ba danö ndra'o fönau.
23 Ba lö'ö zui uröi ndra'ugö; ya'ugö zolohe tangagu kambölö.
24 Öfasao ndra'o, balazi dödöu, ba ötema ndra'o dania, fao zumange. Ha niha khögu ba zorugo?
25 Ba na khögu ndra'ugö, ba lö hadia ia zomasido ba guli danö.
26 Alakha alö nösigu ba alakha ariri dödögu; we'e-we'e dödögu Lowalangi ba urakhagu, irugi zi lö aetu.
27 Hiza sa, tekiko zangerogö ya'ugö; öhori fefu zi faröi khöu.
28 Ba khögu, ba fa'ohahau dödö, na faböbö ndra'o khö Lowalangi, khö Zo'aya, Yehowa manötöna ndra'o, ba wanutunö folaunia andrö, fefu.

Faza 74

Famahaö: khö Gasafo.

 I. Fangarö-ngarö, me adudu wamosumange Lowalangi andrö 

1 He Lowalangi, hana wa no ötibo'ö ndra'aga, si lö fulitö? hana wa no abölö sibai wönumö ba mbiri-biri andrö, rorogöföu?
2 Törö tödöu mbanuau andrö, nihöliu ba götö föna sa'ae, nitabamö höli, ena'ö soi tana khöu; törö tödöu hili Ziona andrö, nahiau.
3 Fazaŵa'ö, ae ba gadudula andrö, si lö mamalö-malö andrö; fefu hadia ia ba ni'amoni'ö andrö, ba no lafufu emali.
4 Mundröndröndröndö zi fa'udu khöu, barö gosali khöu; tandra khöra andrö no labe'e tandra.
5 Hulö zamazaŵa fato ba zatua eu, wamaigida.
6 Ba larasa sa'ae gamoelania fefu, lalau wato ba farökha.
7 No latunu ni'amoni'ö andrö khöu, ba no ladudugö nahia döimö andrö, na lata'unöi.
8 No lamane dödöra: "Tafakiko ira fefu!" Fefu gosali Lowalangi ba danö, ba no latunu.
9 Tandra andrö khöda, ba lö ta'ila; lö sama'ele'ö sa'ae, ba lö khöma sangila ha wa'ara.
10 He Lowalangi, heza irugi manandraŵa manö zi fa'udu andrö, heza irugi wa lö mamalö-malö i'o'aya döimö andrö si fatiu tödö?
11 Hana wa öböda dangau, kambölömö andrö? Söbi ia barö mbarumö ba dotou ba fakiko ira!

 II. Fangandrö fangorifi satulö tödö andrö 

12 Razogu sa atö Lowalangi, i'otarai götö föna sa'ae, sangasogö fangorifi ba guli danö.
13 Ya'ugö zamabali asi no, ba wa'abölömö andrö, no öboto högö zaliwaliŵa andrö, sata'u ita, ba nasi bakha.
14 No örasa högö mbuaya, no öbe'e ö zi so ba danö si mate.
15 Ya'ugö zamangumbu idanö, elea andrö; ya'ugö zangetu'ö idanö si lö irai aetu.
16 Khöu zi ma'ökhö ba khöu zi bongi; ya'ugö zamazökhi baŵa, fabaya luo.
17 Ya'ugö zi honogöi ola danö fefu; baŵa lökhö ba baŵa deu, ba ya'ugö zomböi.
18 Törö tödöu: no i'o'aya Yehowa si fatiu tödö andrö, no itandraŵaisi döimö soi sowöhö mowa.
19 Böi lulu ba gutu ndru'u noso wune andrö khöu; böi olifugö'ö noso zi numana andrö khöu, si lö mamalö-malö!
20 Nehegö wawu'usa li andrö; no fahöna nahia wamalangögö ba mbini-mbini andrö ba danö.
21 Böi ya mangawuli aila nifakao andrö; ena'ö lasuno döimö sabu tödö andrö ba si numana!
22 Fazaŵa'ö, Lowalangi, fatunö huhuo andrö khöu! Törö tödöu wango'aya andrö, nilau zowöhö mowa andrö khöu, si lö mamalö-malö.
23 Böi olifugö'ö we'ao-ao zi fatiu tödö andrö, awö wagua-guasa zi fa'udu, silalö miyaŵa, si lö aetu.

Faza 75

1 Khö duka wanunö andrö, dali: "Böi fakiko!" Sinunö; khö Gasafo; umanö.

 Fangandrö saoha gölö, me no ihöndrögö zanao horö Lowalangi 

2 Ma'andrö saoha gölöu, ya'ugö Lowalangi, ma'andrö saoha gölöu, ba tenga saröu, döimö andrö; ladunö-dunö zahöli-höli dödöma andrö khöu!
3 "Ufaigi sa'ae ginötö, u'ohe ba wa'adölö huhuo.
4 Na mangulu danö, awö zowanua ba gulinia, fefu, ba ya'odo zangaro'ö ehomonia."
5 Umane ba zi fayaŵa: "Böi misuno ami!" ba ba zebua horö: "Böi mi'alaŵa'ö dandrumi!"
6 Böi mi'alaŵa'ö yaŵa dandrumi; böi milau hokha, wamazaŵa bagimi.
7 Tenga sa moroi ba gatumbukha ba tenga moroi ba gaekhula ba tenga moroi ba danö si mate i'otarai fa'ebua.
8 Lowalangi sa'ae zanguhuku; ihöndrögö zi samösa ba i'alaŵa'ö yaŵa zi samösa.
9 So sa'ae ba danga Yehowa mako so'ösi agu so'otu, no afönu nifaruka andrö, ba ifabadugö ba niha, ba irege wöröwörönia, ba lötolalö lasowo dozi sebua horö andrö ba guli danö, ba lötolalö labadu.
10 Ba ya'odo, ba udunö-dunö, irugi zi lö aetu; usuno Lowalangi Yakobo andrö.
11 Ba u'eŵa fefu dandru zebua horö andrö; ba ya alaŵa yaŵa dandru zatulö tödö!

Faza 76

1 Khö duka wanunö andrö; nilau biola; sinunö; khö Gasafo; umanö.

 Fanuno Lowalangi, me no ilaŵa zi fa'udu 

2 No te'ila Lowalangi ba Ndraono Yuda; no ebua döinia ba Ndraono Gizeraeli.
3 Ba Zalema so nosenia ba ba Ziona nahiania.
4 Ba da'ö ifatö no gari wana andrö ba baluse ba föda, ba no i'etu'ö wanuwö.
5 Si takile ndra'ugö, si so lakhömi, moroi ba hili worabu andrö.
6 No te'osindra'ui gama-gama zabölö andrö; no alau höröra, mörö, ba no adada danga zabe'e fanuwö, fefu.
7 Ba wanegumö andrö, ya'ugö Lowalangi Yakobo, tehawu femörö gureta, awö kudo.
8 Sata'u ita ndra'ugö, ya'ugö andrö; ha niha zanaha khöu, na tesao wönumö.
9 No öfarongogö wanguhuku moroi ba zorugo, ba tokea guli danö ba lö hede-hede,
10 me maoso Lowalangi, ba wangorifi si numana ba guli danö, fefu.
11 Isuno sa ndra'ugö fönu niha andrö, ba öhalö böbö talumö zi tosai fönu andrö.
12 Mifabu'u zumange khö Lowalangimi Yehowa, ba mibu'a göi; dozi si tefasui ya'ia, ba ndramu'ohe game'ela khö zata'u ita andrö!
13 Sangohori fa'abe'e dödö ba zebua, ba sata'u zalaŵa ba guli danö.

Faza 77

1 Khö duka wanunö andrö, khö Yedutuno andrö; khö Gasafo; sinunö.

 I. Fangarö-ngarö ba wa'abu dödö 

2 Yamurongo ligu Lowalangi, da'mu'aodo, ufarongogö ligu khö Lowalangi, ena'ö ifondrondrongo khögu.
3 U'alui Zo'aya, na baŵa wa'abu dödögu; ba zi bongi u'oro'ö dangagu, lö atage; lö edöna terara dödögu.
4 Itörö tödögu Lowalangi, ba mangarö-ngarödo; mangerangera ndra'odo, ba alangu dödögu.
5 Lö alau hörögu öbe'e; si lö ahono-hono ndra'o, ba tebai muhededo.
6 Itörö tödögu götö föna andrö, döfi si no numalö, föna sa'ae.
7 Ba zi bongi u'angeragö wolaugu biola andrö; ufatou-tou tödögu ba i'alu-alui tödögu.
8 Hadia, irugi zi lö aetu itibo'ö ita So'aya? hadia, lö'ö sa'ae i'ebua'ö dödönia khöda?
9 Hadia, no alua aetu wa'ebua dödönia? lö si tosai wa lö faröi ia, götö-götö wa'ara?
10 Hadia, no olifu Lowalangi wangebua tödönia? Hadia, no iduhö wa'ahakhö dödönia, ba wönu andrö?

 II. Fondrara dödö, na tefaögö hörö khö Lowalangi 

11 Ba umane: "Famakaogu da'ö, götö danga kambölö khö Wondrege zalaŵa andrö."
12 Itörö tödögu wolau Yehowa, usuno: ufatou-tou sa'ae wolaumö andrö ba götö föna, sahöli-höli dödö.
13 U'era-era tödögu halöŵöu andrö fefu, u'alu-alui tödögu zebua andrö, nilaumö.
14 He Lowalangi, ni'amoni'ö iala andrö khöu! Ha niha Lowalangi sebua, si mane Lowalangi?
15 Ha ya'ugö Lowalangi, solau sahöli-höli dödö; no öfa'ele'ö wa'abölöu, ba niha baero andrö.
16 No ö'efa'ö mbanuau, tangau andrö, ma'uwu ndra Yakobo Yosefo.
17 I'ila ndra'ugö asi, ya'ugö Lowalangi, i'ila ndra'ugö asi, ba humisi, ba manizi-nizi namö.
18 Aekhu ba danö deu andrö ba lawuo, mu'ugu mbanua si yaŵa, ba itörö mbanua garinia andrö khöu.
19 Terongo mbanua andrö ba dawuyu nangi, ihagaini guli danö gari mbanua andrö, moduru danö, humisi.
20 Ba nasi lalamö ba ba nidanö sebua döröŵau, ba lö oroma laheu.
21 No öfasao mbanuau andrö, hulö mbiri-biri; ira Moze A'aroni zolohe.

Faza 78

Famahaö; khö Gasafo.

 Famahaö. Famasugi ba dödö famatörö Lowalangi Iraono Gizeraeli 

1 Mifondrondrongo, ya'ami banuada, wamahaögu andre, mibe'e mbörö dalingami ba daroma ligu andre.
2 Da'ubokai mbawagu, ba wolau amaedola, da'utunö dahö-dahö, si oroi götö föna sa'ae.
3 Si no tarongo, si no itörö, nidunö-dunö ndra amada khöda.
4 Ba lö tabini'ö ba ma'uwura wanutunö ba götö dania turia Yehowa andrö ba fa'abölönia ba sahöli-höli dödöda khönia, nilaunia.
5 Noa sa i'asogö wamaduhu'ö ba Ndraono Yakobo, ba no ibe'e goroisa ba Ndraono Gizeraeli, ni'oroi'önia khö ndra tuada, ena'ö la'ombakha'ö ba ndraonora.
6 Ena'ö la'ila ba götö dania, iraono andrö, si tumbu dania, ba ena'ö maoso da'ö, ba wanutunö mitou, ba ndraonora.
7 Ena'ö tötönaföra Lowalangi, ba böi olifu ira zebua andrö, nilau Lowalangi, ba ena'ö la'o'ö goroisania.
8 Ba böi si mane ira tuara ira, niha si faröi ba samadaö li; niha si lö aro tödö, saefa-aefa era-era khö Lowalangi.
9 Iraono Geferayi andrö, solohe fana, ba wafanata, ba no moloi, me luo wanuwö.
10 Laböhöi wawu'usa li andrö khö Lowalangi ba lö edöna latörö lala andrö khönia, ba goroisa.
11 Olifu ira nilaunia andrö ba sahöli-höli dödö andrö, nifa'ele'önia khöra.
12 No ilau zahöli-höli dödö ba zi so ira tuara, ba danö Miserayi, ba zalo'o ba Zoana.
13 No ifabali nasi, ifatörö ira; i'abe'e'ö nasi, hulö mba'a-ba'a [fatambai].
14 Ba ifasao ira, lawuo, na ma'ökhö, ba sara wongi dania, ba haga galitö.
15 Isila gara ba danö si mate andrö, ifabadugö khöra zi hulö nidanö sebua.
16 Ifangumbu mbombo moroi ba gara, ifangele nidanö, si hulö nidanö sebua.
17 Ba latohugö zui wamazökhi horö khönia ba fangandrö fönu Wondrege zalaŵa, ba danö si mate.
18 Latandraigö Lowalangi tödöra, wangandrö gö somasi ira.
19 Lafatou Lowalangi, lamane: Hadia, i'ila Lowalangi ifa'oli göda, ba danö si mate?
20 Hiza, no ibözi gara, ba mangumbu nidanö khönia, ahele, mo'ungo; hadia, i'ila göi ibe'e göda? Hadia i'ila i'asogö ndriwo mbanuania?"
21 Andrö mofönu Yehowa, me irongo da'ö, ba humola galitö ba Ndraono Yakobo, tesao wönu ba Ndraono Gizeraeli.
22 Me lö mamati ira ba li Lowalangi andrö, ba me lö latötöna wangorifi andrö khönia.
23 Ba i'oroi'ö ba lawuo si yaŵa, ibokai mbawandruhö mbanua si yaŵa.
24 Moteu "mana" ba khöra ibe'e, ena'ö la'a, ibe'e khöra mböra mbanua si yaŵa.
25 Ö mala'ika göra, dozi ira; no ifa'ohe'ö khöra mbalazo, fahöna.
26 Ifasugi nangi moroi ba gatumbukha ba mbanua, ba ifatörö nangi moroi raya, ba wa'abölönia andrö.
27 Moteu diwo ba khöra, ibe'e, hulö gawu-gawu, ba fofo so'afi, hulö nene ba mbewe nasi.
28 Ba dalu golombaseŵara i'ekhugö, tefasui nahiara.
29 Ba la'a, ba maulu wa'abusora; ibe'e khöra zomasi ira.
30 Ba lö si döhö na wangisöra andrö, so na ba mbawara göra andrö,
31 ba tesao wönu Lowalangi khöra, ba ibunu zesolo andrö khöra ösa ba ibözi tou nono matua Ndraono Gizeraeli.
32 Ba latohugö wanao horö, lö lai da'ö, lö mamati ira ba zahöli-höli dödö andrö khönia.
33 Ba ibe'e taya-taya mbaŵara, tobali angi, ba döfira, ba sata'u ita wa'alio.
34 Na ibubunu ira, ba lazofu-zofu ia; lafuli ira, ba laforege wangalui Lowalangi.
35 Ba itörö tödöra, wa no we'e-we'e dödöra Lowalangi, wa sangorifi ya'ira Lowalangi Fondrege zalaŵa andrö.
36 Ba lahaogö-haogö mbewera khönia, ba lelara, ba solau faya khönia.
37 Ba lö aro dödöra khönia, si faröi ira, ba wawu'usa li andrö khönia.
38 Ba ya'ia, ba sahakhö tödö, i'efa'ö lalöra andrö ba lö ifakiko ira; asese i'alösi wönunia, ba lö iforege wamaosi tödönia.
39 Itörö sa tödönia, wa no ösi niha ira, wa angi, silalö misa ba si lö mangawuli.
40 Ha me uga molaŵa ira khönia, ba danö si mate andrö, ha me uga labusi dödönia ba danö si lö niha-niha!
41 Lö döhö latandraigö Lowalangi, afökhö bakha dödö ni'amoni'ö ba Ndraono Gizeraeli, labe'e.
42 Lö itörö tödöra wa'abölö dangania, ba he baŵa andrö, me i'efa'ö ira ba danga nemalira.
43 Me ilau dandra andrö khönia, ba danö Miserayi ba sahöli-höli dödö andrö, ba ndraso Zoana.
44 No ibali'ö do nidanö sebua khöra, awö mbombo, fa tebai labadu.
45 Ifa'amöi khöra ndri manu, si manga ya'ira; ba talaho, famakikora.
46 Ibe'e ö lamanua mbua danö khöra, ba ö damo gölöra.
47 Ifabözi'ö nagu khöra teu kara, ba bua ara khöra teu sabe'e.
48 Göna teu kara georiföra ibe'e, ba göna zaerezaere mbiri-birira ba saŵira.
49 Ifatörö khöra hola-hola wönunia andrö ba fa'abao dödö ba bakhu-bakhu dödö ba famakao, awö ngawawa mala'ika samakiko.
50 Ifolala wönunia andrö, lö itimba wa'aetu nosora, ilulu ba wökhö waba.
51 Ibözi fefu nono si a'a ba danö Miserayi, si a'a zabölö andrö ba nose ma'uwu Khamo.
52 Ba awu'a mbanuania andrö, hulö mbiri-biri, ibe'e, ba ifasao ira, hulö nikubaloi, ba danö si mate andrö.
53 Ihaogö wolohe ya'ira, fa böi ata'u ira; ba emalira andrö, ba no ibalugö asi.
54 Ba i'ohe ira ba danö ni'amoni'ö andrö khönia; ba hili andre, ni'okhögö gambölönia.
55 Ba itimba fönara niha baero andrö; ifaosa tana khöra ba dahö-dahö, ifatewu ba nosera mado Ndraono Gizeraeli andrö.
56 Ba latandraigö Lowalangi Fondrege zalaŵa, la'andrö wönunia, ba lö la'o'ö wamaduhu'ö andrö khönia.
57 La'erogö Lowalangi, fabali, si mane ira tuara; labali'ö ira furi, hulö wana si falimo.
58 Ba labaosi dödönia, ba hili-hili andrö khöra, afökhö bakha dödönia, labe'e ba nadura andrö.
59 Ba irongo Lowalangi, ba mofönu ia, ba ifaulugö i'erogö Ndraono Gizeraeli.
60 Ba iböhöli nahiania andrö ba Zilo, ose andrö, si soso ia ba niha.
61 Ba ibe'e nirabu wa'abölönia andrö; lakhöminia andrö [[[wikt:nia:tawöla|tawöla]] gamabu'ula li], ba ilulu ba danga nemali.
62 Ba itou'ö ba mbawa zi'öli mbanuania andrö, mofönu ia ba dana khönia.
63 Ono matua andrö khönia, ba i'a alitö, ba lö falukha wanunö ba walöŵa nono alawe khönia.
64 Mate ni'ö'ötö gere andrö khönia, ba lö mange'esi lakha mbanua.
65 Ba tokea Zo'aya, hulö zi no mörö, hulö zabölö, si karaini wa'iki, wamadu agu.
66 Ba itimba nemalinia andrö; aila ira, si lö aetu, ibe'e.
67 Ba i'erogö nose Ndraono Yesefo andrö, tenga mado Geferayi nituyu.
68 Mado Yuda sa'ae ituyu, hili Ziona andrö, somasi ia.
69 Ba ilau ni'amoni'ö andrö khönia, timba wa'alaŵa mbanua si yaŵa wa'alaŵa, si mane tanö andrö, nilatania, si lö tebulö.
70 Ba ituyu genoninia andrö, Dawido andrö, ba zinga kandra mbiri-biri ihalö.
71 Ba nikubaloinia biri-biri si bohou mo'ono ihalö, ena'ö ikubaloi mbanuania, ma'uwu Yakobo, tana khönia andrö, Iraono Gizeraeli.
72 Ba ikubaloi ira, dali wa'adölö dödönia andrö; ba enahöi dangania, wolohe ya'ira.

Faza 79

Sinunö; khö Gasafo.

 I. Fangarö-ngarö, me no ladudugö Yeruzalema emali 

1 He Lowalangi! No larugi dana khöu niha baero; no lata'unöi gosali andrö khöu, ni'amoni'ö; no labali'ö adudula Yeruzalema andrö.
2 No labe'e ö wofo ba dalu mbanua mboto genoniu andrö, si mate, ba ö gutu ndru'u, nösi zatulö tödö andrö khöu.
3 No aduwa ndrora, hulö nidanö, labe'e si tefasui Yeruzalema, ba lö sogo'o.
4 Fango'aya zahatö banua ndra'aga, famahera ba fama'iki zi so ba ngaima.
5 He So'aya, heza irugi, wa lö mamalö-malö wönumö andrö? Hadia, muhola wa'afökhö ba dödöu andrö, si mane alitö?
6 Ba niha baero, si lö mangila ya'ugö, tandrösaigö wa'abao dödöu andrö, ba ba nöri si lö mangaröfi li töimö andrö.
7 Noa sa la'a ma'uwu Yakobo ba no ladudugö nahiara.

 II. Fangandrö fangorifi 

8 Böi be'e horöma golalöŵa ndra tuama; ta'i-ta'i faondragö khöma wa'ahakhö dödöu andrö, noa sa amomo sibai ndra'aga.
9 Tologa, ya'ugö Lowalangi fangorifima, börö duria döimö andrö; orifi ndra'aga, ba efa'ö khöma horöma, börö döimö.
10 Hana wa tola laŵa'ö niha baero: "Heza so Lowalangira?" Akha oroma ba niha baero, ba zi so ya'aga, wolau balö ndro genoniu andrö, si no mufaduwa!
11 Akha irugi dögi dalingau fangarö-ngarö nikuru andrö; orifi mbunusö andrö, ba wa'abölö dangamö.
12 Fitu winaeta sulöni ba zi so ba ngaima, barö dotora bakha, wango'aya andrö, fango'ayara ya'ugö, ya'ugö So'aya.
13 Ba ya'aga, banuau andre, biri-biri nikubaloimö, ba lö mafamalö-malö wangandrö saoha gölö khöu, ba madunö-dunö duriamö, götö-götö wa'ara.

Faza 80

1 Khö duka wanunö andrö, dali: "Ladari mböhö." Famaduhu'ö; khö Gasafo; umanö.

 Fangarö-ngarö me no awuwu mbanua Lowalangi andrö 

2 Fondrondrongo, ya'ugö kubalo Ndraono Gizeraeli! Ya'ugö solohe tanga Ndraono Yosefo, nifolohe biri-biri! Sidadao yaŵa Kerubi, oroma'ögö!
3 Oroma'ö wa'abölöu tanö föna Ndraono Geferayi ba tanö föna Ndraono Mbeniyami ba tanö föna Ndraono Manase! tologa!
4 He Lowalangi! fuli azökhi ndra'aga, ba fohaga mbawau, ena'ö auri ndra'aga!
5 He Yehowa, Lowalangi ngahönö, heza irugi, wa mofönu ndra'ugö, na mangandrö mbanuamö?
6 Atoru daŵa hörö ba gö andrö, nibe'eu khöra, öfabadugö khöra daŵa hörö, si no fahöna.
7 Öbe'e amadöniŵa zi so ba ngaima ndra'aga, ba la'o'aya ndra'aga si fa'udu khöma.
8 He Lowalangi ngahönö, fuli azökhi ndra'aga, ba fohaga mbawau, ena'ö auri ndra'aga!
9 Ŵeŵe nagu no ödeha ba danö Miserayi! no ötimba niha baero, ba no ötanö ia.
10 No öfonaha fönania, ba moŵa'a ia, ibalugö danö.
11 Telumö hili khönia, ba ibalugö geresi Lowalangi andrö dahania.
12 Ibologö ndrahania, irugi nasi ba lewiönia, irugi nidanö sebua andrö [Oifarati].
13 Hana wa no ödudugö gölinia, fa lafafatö ia dozi sanörö?
14 Isulagö ia la'imba'imba ba gatua, ba la'a ia saliŵa-liŵa ba danö.
15 He Lowalangi ngahönö, ena'ö na öfuli'ö! Faigi moroi ba zorugo ba nehegö, ba tolo ŵeŵe nagu andrö,
16 tanömö andrö, nitanö dangau kambölö, ono andrö, ni'abe'e'ömö khöu.
17 No i'a alitö, no lafalo'o; ba wönu mbawamö andrö mate ira.
18 Balugö tangau niha gambölöu andrö, ono niha andrö ni'abe'e'ömö khöu.
19 Ba lö faröi ndra'aga khöu! Orifi ndra'aga, ba ma'angaröfi li döimö.
20 He Yehowa, Lowalangi ngahönö, fuli azökhi ndra'aga! Fohaga mbawau, ena'ö auri ndra'aga.

Faza 81

1 Khö duka wanunö andrö, dali Gititi andrö; khö Gasafo.

 I. Famarou ba wolau owasa khö Lowalangi 

2 Milau manunö khö Lowalangi fangabe'eda andrö, mi'omusoi'ö dödömi ba khö Lowalangi Yakobo.
3 Milau manunö ba mibözi garamba, mifoli ngawalö mbiola, somasi ita.
4 Milau zurune, ba wasulöna, ba ba duli, ba mbaŵa gowasa andrö khöda.
5 Huku sa da'ö ba Ndraono Gizeraeli, nifakhoi Lowalangi Yakobo.
6 Ba wamaduhu'ö ihonogöi ba khö Yosefo, me möi ia, me itörö danö Miserayi. No urongo li, si lö u'ila (imane):
7 "No uheta noro andrö ba hulunia, no aheta ba dangania raga-raga andrö.
8 No mangarö-ngarö ndra'ugö, ba wamakao andrö, ba no u'efa'ö ndra'ugö; no utema liu, moroi ba mbalu-balu mbanua andrö; no utandraigö'ö ba nidanö wasosota andrö.

 II. Famarou ba wolo'ö niŵa'önia 

9 Mifondrondrongo, ya'ami banuagu, ba da'ufaduhu'ö khömi. Ena'ö na mifondrondrongo khögu, ya'ami Iraono Gizeraeli!
10 Böi falukha ba khömi Lowalangi bö'ö, ba böi mangalulu ami ba Lowalangi Ndrawa, baero.
11 Ya'odo Yehowa, Lowalangimö, si no molohe miyaŵa ya'ugö, moroi ba danö Miserayi; faboka mbawau, da'ufo'ösi.
12 Ba lö nifondrondrongo mbanuagu ligu, ba lö ni'o'ö Ndraono Gizeraeli khögu.
13 Ba no ululu ira, ba wa'abe'e dödöra andrö, ba latörö nikhoi dödöra.
14 Ena'ö na lafondrondrongo khögu banuagu andrö, ena'ö na latörö lala andrö khögu Iraono Gizeraeli!
15 Ba lö ara, ba uhöndrögö zi fa'udu khöra, ba ulau ba zamakao ya'ira andrö.
16 Ba fahuwu ena'ö khöra zi fatiu tödö khö Yehowa, ba lö tebulö ira, irugi zi lö aetu.
17 Ba ubalazoi ena'ö ira fakhe si sökhi, ba u'abusoi'ö ami ŵe ŵani moroi ba dögi gara.

Faza 82

Sinunö; khö Gasafo.

 Famarou sanguhuku, ba wamatörö huku satulö 

1 No so Lowalangi ba mbanua Lowalangi andrö, sanguhuku ia, ba hunö Lowalangi (sanguhuku) andrö.
2 "Ha wa'ara na mibalia'ö huku, wango'awögu solau si lö sökhi?
3 Mi'ohe ba lala huhuo zide-ide andrö ba huhuo zi lö ama, si lö ina; mitolo nifakao ba si numana, ba mi'atulö'ö.
4 Mi'efa'ö zide-ide ba si numana, mi'efa'ö ia ba danga zolau si lö sökhi andrö."
5 Lö la'ila hadia ia ba lö saboto ba dödöra, ba zogömi-gömi lalara; andrö humeuheu latalata danö fefu.
6 Ya'o zanguma'ö: "Lowalangi ami, ono Wondrege zalaŵa ami fefu.
7 Ba mate zui ami, fa'amate niha, ba fa'atekiko zalaŵa andrö wa'atekikomi dania."
8 Faoso Lowalangi, huku guli danö, ya'ugö sa atö zokhö fefu soi niha!

Faza 83

1 Sinunö; khö Gasafo.

 Fangandrö khö Lowalangi, ba wanolo, ba zi fa'udu ba mbanuania andrö 

2 He Lowalangi, böi si lö liŵa-liŵa ndra'ugö, böi si lö hede-hede, ba böi sahono manö, ya'ugö Lowalangi!
3 Hiza sa, fagua-gua zi fa'udu khöu, ba fayaŵa zi fatiu tödö khöu.
4 La'alui lala, ba wangalani banuau, la'onekhesi; mamagölö ira, ba wolau ba nirorogömö andrö.
5 Lamane: "Talabu! tahori ira, ena'ö adudu ira, ena'ö lö'ö sa'ae itörö tödö niha Ndraono Gizeraeli andrö."
6 Mamagölö sa'ae ira, ha sara dödö, lafaböbö ira udumö.
7 Ösi nose Ndraono Gedomo andrö ba ösi nose Ndraono Zima'eli. Iraono Moabi ba ma'uwu Hagara;
8 Iraono Gebala ba Iraono Gamoni ba Iraono Gamaleki ba Dawa Wilisiti, fabaya banua Diro andrö.
9 Ba no lafaböbö ira göi khöra Dawa Asiria andrö, no tobali ta'io ma'uwu Loti ira.
10 Lau khöra, si mane folaumö ba Ndraono Midiano no, si mane khö Zisera ba si mane khö Yabino no, ba mbewe Gizona!
11 Nihori no ba Gendrora, si no tobali oboula, fangatabö zinanö ba danö.
12 Fatörö ba zalaŵara nifatörö khö Gorebi no ba khö Zebi ba khö Zeba ba khö Zalamuna, ba nibayoini andrö khöra, fefu.
13 Sanguma'ö: "Tahalö khöda naha Lowalangi."
14 He Lowalangigu, bali'ö zi hulö tawuyu nangi ira, si mane dami wakhe ba nangi.
15 Si mane alitö, na akhozi gatua, ba si mane hola-hola galitö, na itörö hili.
16 Ömanö wolohi ya'ira angi andrö khöu, ba öfeta'u ira angi sabölö khöu.
17 Hawui mbawara fa'aila, ena'ö lasofu döimö, ya'ugö Yehowa.
18 Alakha aila ira, ba alakha tobali dödöra, si lö mamalö-malö; hana na aila ira ba hana na tekiko.
19 Ba akha aboto ba dödöra, wa no ha ya'ugö zotöi Yehowa, wa ha ya'ugö Wondrege zalaŵa ba guli danö ma'asagörö.

Faza 84

1 Khö duka wanunö andrö, dali Gititi, ba Ndraono Gora andrö; sinunö.

 Fanuno fe'amöi ba wamosumange Lowalangi, ba Ndraono Gizeraeli 

2 Wa'asökhi nahiamö andrö, ya'ugö Yehowa ngahönö!
3 Humulu dödögu, ba we'amöi ba golayama Yehowa andrö, olofo. Tödögu ba ösigu ma'iki, wangondrasi Lowalangi sauri andrö.
4 No isöndra nahia siliŵi, ba katawaena, ba no isöndra gazuni khönia, ba nifonahara onora; naha wame'e sumange andrö khöu, ya'ugö Yehowa ngahönö, razogu ba Lowalangigu.
5 Ya'ahowu zonahia ba nomo andrö khöu, lasuno na ndra'ugö dania.
6 Ya'ahowu, niha, si no mangai fa'abölönia ya'ugö: lö olifu ira lala nitörö andrö.
7 Na latörö ndraso andrö si lö idanö, ba labali'ö si so umbu; ihawui howu-howu teu sahulö andrö.
8 Mowaö-waö ira, ba tedou-dou wa'abölö, ba tanö föna Lowalangi ba Ziona so ira.
9 (Lamane:) He Lowalangi ngahönö, fondrondrongo wangandrögu! Be'e ba dödöu, ya'ugö, Lowalangi Yakobo!
10 Faigi lala, ya'ugö Lowalangi balusema, ba faigi mbawa nibayoinimö andrö.
11 Sökhi zi ha ma'öma'ökhö ba golayamamö, moroi ba zi hönö ngaluo bö'ö. Omasido ba mbagi nora ba nomo Lowalangigu mörödo, moroi ba nomo zi so horö so nahagu.
12 Luo ba baluse Yehowa, Lowalangi. Fa'ebua dödö ba lakhömi ifa'ema Yehowa. Lö zi lö ibe'e zi sökhi ba zanörö lala satulö.
13 He Yehowa ngahönö! Ya ahowu niha, sanötöna khöu.

Faza 85

1 Khö duka wanunö andrö, nilau Ndraono Gora andrö; sinunö.

 I. I'andrö wa'ebua dödö Lowalangi sanunö andrö 

2 No ahakhö dödöu mbanuau andrö, ya'ugö Yehowa, no ö'ohe mangawuli nira'u andrö, ma'uwu Yakobo.
3 No öbe'e aefa lalö mbanuau andrö, ba horöra fefu, ba no öbalugö.
4 No ötaha wa'abao dödöu ba no öböhöli wa'aukhu wönumö andrö.
5 Fuli asökhi ndra'aga, ya'ugö Lowalangi sangorifi ya'aga, ba böhöi wa lö sökhi dödöu khöma!
6 Hadia, irugi zi lö aetu edöna mofönu'ö khöma? hadia, lö mamöhöi wönumö andrö, götö-götö wa'ara?
7 Hadia, lö öfuli ö'orifiga, ena'ö omuso dödö mbanuau andrö khöu?
8 Oroma'ö khöma wa'ebua dödöu, ya'ugö Yehowa; ba be'e bualamö khöma wangorifi andrö khöu.

 II. I'ila götö sohahau dödö 

9 Da'ufondrongondrongo hadia niŵa'ö Lowalangi, Yehowa; ifabu'u sa wa'ohahau dödö ba mbanuania ba ba zatulö tödö andrö khönia; ba böi lafuli ira ba waya-faya.
10 Si ndruhu, no ahatö wangorifi andrö khönia, ba zangata'ufi ya'ia, ena'ö monahia zui lakhömi ba danöma andre.
11 Faondra ira wa'ebua dödö wa'aduhu, fa'ago bawa ira wa'atulö wa'ohahau dödö.
12 Auri moroi barö danö wa'aduhu, ba ifaigi moroi ba mbanua si yaŵa fa'atulö.
13 Fefu hadia ia zi sökhi ibe'e Yehowa, ba i'oro'ö mbua zinanö khönia tanöma andre.
14 Mowaö-waö fönania wa'atulö, itöngöni lala nibekainia.

Faza 86

Fangandrö Dawido.

 I. Fangandrö ba wa'abu dödö 

1 Be'e mbörö dalingau, ya'ugö Yehowa, ba fondrondrongo khögu; no sabu tödö ndra'o ba si numana.
2 Rorogö nosogu, me no satulö tödö ndra'o; tolo genonimö, sanötöna khöu, ya'ugö Lowalangigu!
3 Hakhösi tödö ndra'o, So'aya, khöu sa mu'ao ndra'o, ma'öma'ökhö.
4 Omusoi'ö dödö genoniu; khöu sa ufaöga dödögu, So'aya.
5 Me no si sökhi tödö ndra'ugö, ba me sebolo tödö, ya'ugö So'aya, ba me no fahöna wa'ebua dödöu ba zi angaröfi li ya'ugö, fefu.
6 Be'e ba dödöu wangandrögu, Yehowa, ba fondrondrongo li we'aogu andre.
7 U'angaröfi li ndra'ugö, na baŵa wa'afökhö khögu, öfondrondrongo sa ligu.
8 Lö Lowalangi si mane ya'ugö, ya'ugö So'aya, ba lö si mane folaumö andrö.
9 Dozi soi, niwöwöimö andrö, ba möi dania mangalulu khöu, ya'ugö So'aya, awö wamosumange töimö andrö.
10 Me no sebua ndra'ugö ba me solau sahöli-höli dödö; ha ya'ugö Lowalangi.
11 Ombakha'ö khögu lala andrö khöu, Yehowa, ena'ö utörö ia, ba zi faduhu dödöu; osambalö'ö dödögu ba wangata'ufi töimö andrö.

 II. Fanuno Lowalangi, si no ahakhö tödö 

12 U'andrö saoha gölö khöu, ya'ugö So'aya, Lowalangigu, moroi si'aikö ba dödögu, ba usuno döimö, si lö aetu.
13 Me no ebua sibai dödöu khögu, ba me no ö'efa'ö nosogu ba mbaho mbanua tou andrö.
14 He Lowalangi, no maoso khögu zebua fayaŵasa, ba la'alui nosogu sabölö, si no orudu, ba lö ba dödöra ya'ugö.
15 Ba Lowalangi sahakhö tödö ndra'ugö ba sebua tödö, ya'ugö So'aya, sebolo tödö ndra'ugö ba si no fahöna fa'asökhi dödö ba fa lö faröi.
16 Otahögö ndra'o ba ebua'ö dödöu khögu; be'e khö genoniu andre wa'abölöu ba tolo nono genoniu ira alawe andrö.
17 Fazökhi dandra ba khögu ba zi sökhi, ena'ö la'ila si fatiu tödö khögu, ba ena'ö aila ira, me no ötolo ndra'o, ya'ugö Yehowa, ba me no örara dödögu.

Faza 87

Nilau Ndraono Gora andrö; sinunö.

 Fanuno Siona, banua Lowalangi andrö, sato niha 

1 Nitaru'önia ba hili ni'amoni'ö andrö,
2 I'omasi'ö Yehowa mbawa göli Ziona andrö, moroi ba nahia ma'uwu Yakobo fefu.
3 Si sökhi sibai duriamö, ya'ugö banua Lowalangi.
4 Utötöi Rakhaba [Miserayi] ba Babeli, si no fa'ila li khögu. Hiza danö Wilisiti ba Tiro ba Aitiofia: si no tumbu ba da'ö.
5 Ba lamane dania ba mbanua Ziona: Oi ba khöra tumbu ira ba ya'ia zangaro'ö ya'ira, Fondrege zalaŵa andrö.
6 I'erai dania soi niha andrö Yehowa, ba itanö ba zura: "Si no tumbu ba da'ö."
7 Ba manunö ira ba molaya (ba lamane): Ba khöu so gumbu andrö khögu, fefu.

Faza 88

1 Sinunö, nilau Ndraono Gora andrö, khö duka wanunö andrö, dali ba wanunö "Mahalata" andrö; famahaö; khö Hemano andrö, ma'uwu Zera.

 Fangarö-ngarö ba wa'abu dödö 

2 He Yehowa, Lowalangi sangorifi ya'o, na luo mu'aodo khöu ba zi bongi,
3 ba yamurugi ndra'ugö fangandrögu, be'e mbörö dalingau ba wangarö-ngarögu!
4 No aföli dödögu wamakao, no ahatö ba mbanua tou nosogu.
5 Hulö zilalö mitou ba gohokoho, wamaigi niha bö'ö ya'odo, hulö niha si no amomo ndra'odo.
6 No mululu ndra'o, awö zi no mate, hulö nibunu tou, si no mutanö, ba lewatö, si lö itörö tödöu sa'ae, si no ötibo'ö.
7 No öbe'e ndra'o ba gohokoho, ba mbaho, ba zogömi-gömi, ba namö ba nasi.
8 Khögu tohare wa'abao dödöu, ba öhawui ndra'o dulu andrö khöu.
9 No ö'aröu'ö khögu zi no fa'ila li khögu; no ogoro ira ndra'o öbe'e; si no mukuru ndra'o, ba tebai aefada.
10 Itugu abösi hörögu ba wamakao andrö; u'angaröfi li ndra'ugö, ya'ugö Yehowa, ero ma'ökhö, u'oro'ö dangagu khöu.
11 Hadia, öfazökhi dandra ba zi no mate? Hadia, ifuli auri lumö, ba wanunö ya'ugö?
12 Hadia, ba lewatö lafatunö wa ebua dödöu, ba ba gawuwukha lafatunö, wa si lö faröi ndra'ugö?
13 Hadia, aboto ba dödö dandra andrö khöu, ba zogömi-gömi, ba aboto ba dödö wa'atulömö andrö ba danö wa'olifu?
14 Ba ya'o, ba khöu mu'aodo, ya'ugö Yehowa; uhulöhulö wongi, wangandrö khöu.
15 Hana wa lö ba dödöu nosogu, ya'ugö Yehowa, ba hana wa öbini'ö khögu mbawau?
16 Sebua akaola ndra'o ba si mate, i'otarai iraono ndra'o; utaha wameta'u andrö khöu, ba lö lala dödögu.
17 No itörödo fönumö sabölö-bölö andrö, no terasa ndra'o ba gameta'uö andrö khöu.
18 No te'u'u ndra'o khönia, hulö na ba nidanö, ma'öma'ökhö, no tefasui manö ndra'o khönia.
19 No ö'aröu'ö khögu zi fahuwu khögu, fabaya awögu, lö oroma zi no fa'ila li khögu.

Faza 89

1 Famahaö khö Getano, ma'uwu Zera.

 I. Itörö tödö zanunö andrö wa'ebua dödö Lowalangi 

2 Da'usuno wa'ebua dödö Yehowa andrö, irugi zi lö aetu, götö-götö wa'ara u'ombakha'ö bewegu andre, wa si lö faröi ndra'ugö.
3 Noa sa ömane: "Si lö aetu wa'atedou wa'ebua dödö andrö"; ba mbanua si yaŵa ö'aro'ö, wa lö faröi ndra'ugö.
4 "No fawu'u li ndra'o khö nituyugu andrö, no fahölu ndra'o khö genonigu Dawido andrö:
5 Irugi zi lö aetu lö ubulö'ö madoumö andrö, irugi nga'ötö mitou u'a'aro'ö dadaomamö."
6 Ba lasuno banua si yaŵa zahöli-höli dödö andrö khöu, ya'ugö Yehowa, ba fa lö faröi ndra'ugö ba walukhata niha ni'amoni'ö.
7 Ha niha atö ba lawuo si yaŵa zi mane Yehowa? Ha niha zi mane Yehowa ba ndraono Lowalangi andrö?
8 Sata'u ita Lowalangi ba walukhata sebua ba niha ni'amoni'ö ba sihokha mbu niha, fefu zi tefasui ya'ia.
9 He Yehowa, Lowalangi ngahönö, ha niha zi mane ya'ugö, salaŵa sebua? ba no tefasui ndra'ugö wa lö faröi andrö, khöu.
10 Ba dangau so hokha nasi andrö; na ebua ndrulunia, ba ya'ugö zangahono.
11 Ya'ugö mege zanguhundragö Rakhaba [Miserayi] andrö, hulö nibunu, tou ba danö, no öfazawili zi fa'udu khöu tangau sabölö andrö.
12 Khöu mbanua si yaŵa ba khöu göi danö; uli danö, ba ösinia, ba ya'ugö mege zomböi.
13 Yöu ba raya, ba ya'ugö zamazökhi; Tabora ba Heremono ba lakaraini wa'iki, ba döimö andrö.
14 Sabölö sibai mbulökhamö ba sabe'e dangau, ba no alaŵa gambölöu andrö.
15 Fa'atulö ba fa'adölö dayadaya dadaomamö andrö; ba sanaro fönau wa'ebua dödö ba fa'aduhu.
16 Ya ahowu soi, sangila ma'iki; sanörö lalara ba haga mbawau andrö, ya'ugö Yehowa.
17 Ba döimö andrö lakaraini wa'iki, si lö mamalö-malö ba wa'atulömö andrö salaŵa ira.
18 Fa'amoadu wa'abölöra ndra'ugö, ba ba wa'asökhi dödöu andrö alaŵa dandrura andrö.
19 Khö Yehowa sa mbalusema andrö, ba khö ni'amoni'ö andrö ba Ndraono Gizeraeli razoma.

 II. Itörö tödönia gamabu'ula li andrö, nifabu'u khö Dawido 

20 Me no andrö, ba no muhede ndra'ugö ba zatulö tödö andrö khöu, ba gangilata, ömane: "No utolo zabölö, no ubali'ö salaŵa nono matua, ono mbanua.
21 No usöndra genonigu Dawido andrö, no ubayoini ia fanikha ni'amoni'ö andrö khögu.
22 Lö aefa dangagu khönia, ba i'abe'e'ö ia bulökhagu.
23 Lö tola ilimo ia si fatiu tödö, ba lö tola ifakao ia si lö atulö.
24 Ufufu dania fönania zi fa'udu khönia, ba ubözi tou zi fatiu tödö khönia.
25 I'o'awögö ia fa lö faröi ndra'o ba fa'ebua dödögu andrö; ba ba döigu dania alaŵa dandrunia andrö.
26 Ufababaya'ö khönia nasi, ba ibabaya mboto nidanö kambölönia ube'e.
27 Imane dania wangaröfi li ya'o: "Amagu ndra'ugö, Lowalangigu ba fangabe'e dödögu, ba wangorifigu andrö."
28 Ba ya'o göi, ube'e si a'a ia, fondrege zalaŵa ba guli danö.
29 Irugi zi lö aetu, lö ubulö'ö khönia wa'ebua dödögu andrö, ba böi awu'a wawu'usa li andrö khöma.
30 Ba lö ube'e aetu nga'ötönia, ba dadaomania, ba fa'ara mbanua si yaŵa ube'e.
31 Na la'erogö goroisagu ononia, na lö latörö lala andrö, khögu;
32 na la'o'aya gamakhoitagu ba na lö la'o'ö goroisagu,
33 ba u'otu'ö ira bözi-bözi ba horöra andrö, ba famakao ba lalöra.
34 Ba lö'ö zui ubulö'ö khönia wa'ebua dödögu, lö ulimo ia, lö faröi ndra'o.
35 Lö u'o'aya wawu'usa li andrö khögu, ba lö uwu'ai niŵa'ögu.
36 Sambalö si fahölu ndra'o ba wa'atulögu andrö, si ndruhu-ndruhu lö ulimo Dawido andrö.
37 Lö tola aetu nga'ötönia; ba dadaomania, ba hulö luo, fönagu.
38 Si mane baŵa si yaŵa lö tebulö ia, ba lö faröi zamaduhu'ö andrö ba mbanua yaŵa."

 III. Mangarö-ngarö ia me no awuwu ma'uwu Dawido andrö ba i'andrö ena'ö ifuli ihakhösi tödö Lowalangi 

39 Ba noa sa'ae ötibo'ö, ba no lö ba dödöu: no mofönu ndra'ugö khö nibayoinimö andrö.
40 No ö'ositengagö wawu'usa li andrö khö genoniu andrö, no öhundragö tou zaembunia.
41 No ödudugö göli andrö khönia fefu, no öbali'ö adudula hatinia andrö.
42 Larabu hadia ia khönia dozi sanörö, no tobali fama'iki ia ba zi so ba ngainia.
43 No ö'alaŵa'ö gambölö zamakao ya'ia, no ö'omusoi'ö dödö zi fatiu tödö khönia, fefu.
44 No öbe'e mangandrauli mbawa wödania, ba lö ni'abe'e'ömö ya'ia ba wanuwö.
45 No öbe'e taya lakhöminia, ba no öso'agö dadaomania.
46 No ö'ambösi khönia mbaŵa wa'ono matua, no öbalugö manö ia fa'aila.
47 Ha wa'ara na sa, wa lö mamalö-malö öbini'ö ndra'ugö, ya'ugö Yehowa? Ba ha wa'ara na muhola wönumö andrö, hulö galitö?
48 Törö tödöu, wa lö anaunau nosogu andre; he wisa wa lö boto andrö, ba nifazökhiu ono niha fefu.
49 Heza so niha, sauri manö, si lö mangila fa'amate, sangefa'ö bekhunia ba wa'abölö mbanua tou andrö?
50 Hezo wa'ebua dödöu föna, ya'ugö So'aya, nifabu'umö khö Dawido, fahölusa, ba wa lö faröi ndra'ugö?
51 Törö tödöu, So'aya, wa'aila genonimö andrö, wa ulu'i wango'aya niha sato, soya soi.
52 Sanandraŵa — si fa'udu khöu, Yehowa, sanandraŵaisi lahe nibayoinimö andrö.
53 Nisuno Yehowa, irugi zi lö aetu. Ya duhu, Ya duhu!

Faza 90

Fangandrö genoni Lowalangi andrö, Moze.

 I. Famasugi wa si lö aetu Lowalangi awö wa si lö boto niha 

1 He So'aya! Saŵatöma ndra'ugö, götö-götö wa'ara.
2 Me lö'ö na si tumbu hili, me lö niwöwöimö na tanö, awö golia uli danö fefu, götö-götö wa'ara, ba no Lowalangi ndra'ugö.
3 Öfuli öbali'o gawu-gawu niha, ba öfuli öŵa'ö: Mifa'aso ami, ono niha!
4 Hulö zi ma'ökhö menewi, na no numalö ia, si manö khöu zi hönö fakhe, hulö zango'öfa zi sara wongi.
5 Öhanigö ira, fangifi ira; ba na mahemolu mbanua, ba hulö ndru'u, si fuli molöndru.
6 Sobowo si hulö wongi ba sobulu, ba na tanö owi, ba lataba ia ba aleu.
7 Fönumö andrö sa zi manga ya'aga ba ba wa'abao dödöu andrö tekeani ndra'aga.
8 Horöma no öbe'e ba gamaudumö, ba folauma si lö oroma, ba no öbe e ba haga mbawamö andrö.
9 Taya-taya sa mbongima fefu, ba wa'abao dödöu andrö; hulö deatea mbewe wa'anumalö ndröfima andrö.
10 Fa'anau nosoma andrö, ba fitu ngafulu fakhe, ba na anau, ba ŵalu ngafulu fakhe, ba si sökhinia, ba fangerege dödö ba famakao, si fulöi ia wa'anumalö, sihombo ndra'aga.
11 Ha niha zaboto ba dödö fa'abölö wönumö andrö, ba fa'abao dödöu andrö, wangata'ufi ya'ia?
12 Fahaö ndra'aga ba wangerai bongima, ena'ö masöndra dödö satua-tua.

 II. Fangandrö fa'ebua dödö 

13 Fuli'ö, Yehowa: Ha lö ara'ö! ba hakhösi tödö genonimö andre.
14 Hulö wongi abusoi'ö ndra'aga fa'ebua dödöu andrö, ba owua-wua dödöma ba omuso dödöma, sagötö ya'aga.
15 Omusoi'ö dödöma, ndrohugö mbaŵa, si mane me öhöndrögö ndra'aga mege, ba ndrohugö ndröfi, si mane me ma'ila zi lö sökhi.
16 Oroma'ö ba genonimö halöŵöu andrö, ba oroma'ö lakhömiu ba ndra'onora.
17 Ya oroma khöma wa'asökhi dödö Zo'aya, Lowalangima, khöma; tolo ndra'aga ba halöŵö dangama andrö; ya'ia, ba halöŵö dangama andrö tologa!

Faza 91

Fanötöna fanolo Lowalangi, na so wamakiko ba fangabu dödö 

1 Sonahia barö mba'a-ba'a andrö khö Wondrege zalaŵa andrö, da'ö zahono ba lumö Wondrege zabölö andrö.
2 Umane khö Yehowa: "Saŵatögu ndra'ugö ba hatigu, Lowalangigu, tötöna fögu!"
3 I'efa'ö ndra'ugö ba dandraŵa andrö khö zolau tandraŵa wofo, ba i'orifi'ö ba wökhö waba famunu andrö.
4 Ibalugö ndra'ugö afinia, ba barö gafinia andrö auri ndra'ugö; no ba'a-ba'a ba baluse zi duhu andrö khönia.
5 Lö tola ata'u ndra'ugö gameta'uö andrö ba zi bongi, ba he ono wana sanörö, na ma'ökhö.
6 Fökhö waba andrö, sanörö sogömi-gömi, teu mbanua andrö, famakiko na laluo.
7 He hönö zi mate ba ngaimö, ba he fulu ngahönö zi mate ba gambölöu, ba ya'ugö, ba lö göna.
8 Ha höröu zangila, ba anehe'ö wamasulö andrö ba zolau si lö sökhi.
9 Me no öŵa'ö: "Ya'ugö sa'ae dötönafögu, Yehowa;" Fondrege zalaŵa andrö no öbe'e saŵatöu.
10 Lö itörö ndra'ugö sabu dödöu, ba lö ihatö'ö ia ba noseu famakao.
11 Iŵa'ö ba mala'ika andrö khönia, ba khömö andrö, ena'ö larorogö ndra'ugö, ba lalamö andrö fefu.
12 Lataya dania tangara ndra'ugö, fa böi manendre gaheu ba gara.
13 Öhundrahundra tou zingo ba ulö sosöfu, amama barö gaheu nono zingo, awö naga.
14 "Me i'omasi'ö ndra'o, andrö u'orifi ia, u'efa'ö ia, me no aboto ba dödönia döigu andrö.
15 Na i'angaröfi li ndra'o, ba ufondrondrongo khönia, awönia ndra'o ba wamakao; u'efa'ö ia ba teturia ia ube'e.
16 U'abusoi'ö ia fa'anau noso, ba anehe ia wangorifi andrö khögu ube'e."

Faza 92

1 Fanunö na luo sabato.

 I. Famasugi fanuno Lowalangi, wamaigi folaunia andrö 

2 Si sökhi, na te'andrö saoha gölö khö Yehowa, ba na masuno döimö, ya'ugö Fondrege zalaŵa.
3 Na te'ombakha'ö wa'ebua dödöu, na mahemolu mbanua, ba fa lö faröi ndra'ugö, ba zi bongi.
4 Ba zi fulu sinali ba ba mbiola nitika, sebua, ba folau somasi ita, ba mbiola nitika, side-ide.
5 Me ö'omusoi'ö dödögu, ya'eogö Yehowa folau-laumö andrö; ma'iki dödögu ba halöŵö dangau andrö.
6 Halöŵö sebua halöŵömö andrö, Yehowa! No anau sibai gera-eramö andrö.
7 Ba niha si lö tödö, ba lö fa'aboto ba dödö, ba ba zambö tödö, ba lö fangila.
8 Na manöi zebua horö andrö, hulö ndru'u ba danö, ba na mobowo zamazökhi si lö sökhi, ba ena'ö tefakiko ira, si lö fangorifi.
9 Ba ya'ugö, ba si no salaŵa, irugi zi lö aetu, ya'ugö Yehowa!

 II. Ba famaigi famatörönia niha 

10 Hiza sa zi fa'udu khöu, Yehowa! hiza sa zi fa'udu khöu, tekiko; nifazaewe dania fefu zamazökhi si lö sökhi.
11 Ba tandrugu, ba ö'alaŵa'ö, si mane tandru goröbao; tehawui ndra'o fanikha samohua.
12 Omuso dödögu wamaigi sanarogö ya'o andrö; ba omuso dödögu wamondrongo he wisa ba zi maoso udugu andrö, safökhö tödö khögu.
13 Satulö, ba manöi, hulö döwua, ebua ia, hulö geresi ba hili Libano.
14 Nitanö ba nomo Yehowa, ba mobowo ba golayama Lowalangida andrö.
15 Molewiö na ba wa'atua, ba fahöna nidanö döla ba mobulu si bohou.
16 Ba wangombakha fa'adölö dödö Yehowa, we'e-we'e andrö khögu, ba lö si lö atulö ba khönia.

Faza 93

Fanuno lakhömi Lowalangi ba fa'abölönia 

1 No razo Yehowa, no monukha ia lakhömi; nukha Yehowa, ba fa'abölö, no i'olembe. Ba aro sa'ae danö, lö mangiwa.
2 No aro dadaomamö, götö-götö wa'ara sa'ae; ya'ugö, ba si otarai zi lö böröta ae.
3 Mugoso-goso nidanö, Yehowa; tesao wegoso-goso nidanö, tesao we'ugu-ugu nidanö.
4 Ba abölö moroi ba wegoso-goso nidanö sebua Yehowa si yaŵa, abölö moroi ba ndrulu nasi andrö, sabe'e sibai.
5 Aro sibai wamaduhu'ö andrö khöu si nangea ni'amoni'ö nomomö andrö, ya'ugö Yehowa, irugi zi lö aetu.

Faza 94

I. Fangandrö khö Lowalangi, solau balö ba zi lö sökhi andrö 

1 He Lowalangi solau balö, ya'ugö Yehowa! He Lowalangi salau balö, oroma'ögö!
2 Faoso, sanguhuku ösi guli danö, be'e zulö ba zebua hokha andrö!
3 Ha wa'ara zebua horö andrö, Yehowa! ha wa'ara omuso dödö zebua horö andrö?
4 Lalau huhuo fayaŵasa, lasuno ira dozi samasökhi si lö sökhi.
5 Larasa mbanuau andrö, Yehowa, ba lafalangögö dana khöu andrö.
6 Labunu lakha mbanua, awö zi fatewu andrö, ba la'e'eli zi lö ama, si lö ina.
7 Ba lamane: "Lö i'ila Yehowa, lö anehe Lowalangi Yakobo."
8 Mibe'e ba dödömi, ya'ami si lö tödö ba niha andre; ba ya'ami sowöhö mowa, ba ha wa'ara atua-tua ami?
9 Samataro tögi dalinga andrö, hadia lö irongo? Somböi hörö andrö, hadia, lö i'ila?
10 Sangotu'ö soi niha, hadia, lö ilau mbalö? Ya'ia, samahaö niha ba wa'aboto ba dödö?
11 I'ila gera-era niha Yehowa, wa no si lö boto.

 II. Fa'ohahau dödö zanötöna fanolo khönia 

12 Ya ahowu niha, ni'otu'ömö, ya'ugö Yehowa, nifahaömö ba goroisa andrö khöu!
13 Ba wamaigi khönia sahono ia, na baŵa wamakao, gasa-gasa wa tekhao gohokoho ba zebua horö andrö.
14 Lö'ö sa itibo'ö mbanuania Yehowa, ba lö faröi ia ba dana khönia andrö.
15 Mangawuli sa ba wa'atulö huku andrö, ba la'o'ö ia dozi sadölö tödö.
16 Ha niha zi möi belebelegu, ba zebua horö andrö, ba ha niha zanolo ya'o, ba zamazökhi si lö sökhi?
17 Na tenga Yehowa zanolo ya'o mena'ö, ba te no irugi danö si lö liŵa-liŵa nosogu andre.
18 Na umane: "Ahele gahegu", ba ituwu ndra'o fa'ebua dödöu andrö, ya'ugö Yehowa.
19 Ba wa'oya ngawalö wa'abu dödögu andrö, ba i'okafui dödögu fondrara tödö andrö khöu.
20 Hadia, faböbö khöu dadaoma wamakiko andrö, somböi fangabu dödö, samali'ö huku?
21 Lahawui noso zatulö andrö, ba la'etu'ö huku zi lö horö.
22 Ba belebelegu Yehowa, ba we'e-we'e dödögu Lowalangigu, saŵatögu.
23 Isulöni khöra horöra ba ifakiko ira, börö walösökhira andrö, ifakiko ira Yehowa, Lowalangida.

Faza 95

I. Famarou ba wanuno Lowalangi 

1 Talabu, ta'omusoi'ö dödöda ba khö Yehowa, talau ma'iki, börö we'e-we'e dödöda andrö ba wangorifi!
2 Ta'ondrasi ia wangandrö saoha gölö, ta'omusoi'ö dödöda khönia ba zinunö.
3 Lowalangi sebua sa Yehowa, razo sebua, yaŵa Lowalangi bö'ö fefu.
4 Si so ba danga hunö danö andrö, sokhö zuzu hili yaŵa.
5 Sokhö asi andrö; ya'ia zamazökhi; ba tanö sabe'e andrö, ba no tangania zomböi.
6 Talabu, tafalögu tou ita, mangalulu ita, tabalöduhini tou danö, föna Yehowa, somböi ya'ita!
7 Me no Lowalangida ia, ba me no banuania ita, rorogöfönia, nikubaloi dangania.

 II. Famangelama, fa böi la'abe'e'ö dödö 

8 Ma'ökho andre, na mirongo linia, ba böi mi'abe'e'ö dödömi, si mane ba Meriba no, si mane me luo wanandraigö no, ba danö si mate andrö,
9 ba nitandraigö ndra tuami ya'o, me lafaigi zu'agu, he ŵa'ae no la'ila wolaugu andrö.
10 Öfa wulu fakhe wa'ara abu dödögu niha andrö, ba umane: "Niha selungu tödö ira." Ba lö aboto ba dödöra lala andrö khögu.
11 Tobali fahölu ndra'o, ba wönugu andrö,(umane): "Böi ya lakhamö wolombase andrö khögu."

Faza 96

I. Famarou ba wanuno Lowalangi 

1 Mi'anunö khö Yehowa, sinunö si bohou. Mi'anunö khö Yehowa, dozi tanö.
2 Mi'anunö khö Yehowa, misuno döinia andrö; mi'ombakha'ö wangorifi andrö khönia, ero ma'ökhö.
3 Midunö-dunö ba niha baero duriania, ba ba niha fefu zahöli-höli dödö andrö khönia.
4 Me no sebua Yehowa, ba me no si nangea nisuno sibai, ni'ata'ufi, yaŵa Lowalangi bö'ö, fefu.
5 Lowalangi niha baero andrö sa, ba adu; ba Yehowa, ba no samazökhi banua si yaŵa.
6 Lakhömi ba fa'amoadu fönania; fa'abölö ba lakhömi ba ni'amoni'ö andrö khönia.

 II. Fama'ele'ö fa'asalaŵania andrö 

7 Mibe'e khö Yehowa, ya'ami ngawalö soi niha, mibe'e khö Yehowa zumange ba fa'abölö.
8 Mibe'e khö Yehowa zumange döinia andrö; mi'ohe game'ela ba mi'ae ba golayama andrö khönia.
9 Mi'angaröfi li Yehowa, mi'ohe wangehao ni'amoni'ö andrö; mi'anizi-nizi fönania, dozi tanö.
10 Mimane ba niha baero: Razo sa'ae Yehowa! Ba no aro göi golia uli danö, tebai mangiwa. Ifatörö ba zadölö soi niha andrö.
11 Omuso dödö mbanua si yaŵa, ba ma'iki guli danö, mu'ugu-ugu nasi ba ösinia andrö.
12 Ikaraini wa'iki benua andrö ba hadia ia ba khönia; ba fefu döla geu sa'ae dania ba gatua, ba omuso sibai dödö.
13 Föna Yehowa; so ia sa moroi sa, so ia, ba wanguhuku ösi guli danö. Ihuku dania golia uli danö ba wa'atulö, ba ihuku soi niha ba wa'aduhu andrö khönia.

Faza 97

I. Fanuno Yehowa, me no razo ba me sanguhuku 

1 No razo Yehowa, ya owua-wua dödö nösi guli danö, ya omuso dödö zi so ba hulo soya andrö.
2 Si no tefasui lawuo ba fa'ogömi-gömi ia; dane-dane dadaomania ba huku sadölö ba fa'atulö.
3 Mowaö-waö fönania galitö, si manga zi fa'udu khönia, fasui.
4 Isului guli danö gari mbanua andrö khönia; i'ila uli danö, ba muhisi.
5 Alau hili, hulö zigusigu, föna Yehowa andrö, föna Zo'aya tanö, ma'asagörö.
6 Idunö-dunö wa'atulönia andrö banua si yaŵa, ba dozi soi mangila lakhöminia.

 II. Fangailasi same'e adu ba fa'omuso dödö mbanua Lowalangi 

7 Falukha wa'aila dania dozi samosumange balö geu, sanuno ya'ira ba nadu andrö; mi'angalulu khönia, ya'ami Lowalangi fefu!
8 Irongo Siona, ba omuso dödö; ba owua-wua dödö nono Ndraono Yuda alawe, börö wanguhukumö andrö, ya'ugö Yehowa!
9 Ya'ugö sa Wondrege zalaŵa, Yehowa, ba guli danö, ma'asagörö, alaŵa yaŵa Lowalangi bö'ö fefu ndra'ugö.
10 Mi'ogorofi zi lö sökhi, ya'ami sangomasi'ö Yehowa! Ya'ia zondrorogö noso zatulö tödö andrö khönia; i'efa'ö ira ba danga zebua horö andrö.
11 Tumbu haga khö zatulö tödö, ba fa'omuso dödö ba zadölö era-era.
12 Mi'omusoi'ö dödömi ba khö Yehowa, ya'ami satulö tödö, ba misuno döinia andrö, ni'amoni'ö!

Faza 98

Famarou tödö ba wanuno Lowalangi, sanguhuku ösi guli danö. Sinunö 

1 Mi'anunö khö Yehowa, sinunö si bohou! Noa sa ilau zahöli-höli dödö, no itolo ia kambölönia, ta'ionia ni'amoni'ö andrö.
2 No ifarongogö Yehowa wangorifi andrö khönia; ba zanehe niha baero andrö ifa'ele'ö wa'atulönia andrö.
3 No itörö tödönia wa'ebua dödönia andrö, awö wa lö si faröi ia ba ma'uwu Gizeraeli; no la'ila wangorifi andrö khö Lowalangida fondrege danö fefu.
4 Mi'owua-wua'ö dödö, ya'ami dozi tanö! Mi'a'iki ba mi'anunö!
5 Misuno Yehowa, milau mbiola nitika, sebua, milau mbiola ba mifao li wanunö!
6 Milau dorofe side-ide, awö dorofe nidödöni, mi'owua-wua'ö dödömi tanö föna razo andrö, Yehowa!
7 Ya mu'ugu-ugu nasi, fabaya ösinia, ba uli danö andre, awö zowanua ba detenia.
8 Ndramulau datawo boto nidanö andrö ba ya owua-wua dödö hili, fefu.
9 Tanö föna Yehowa; so ia sa moroi sa, ba wanguhuku uli danö. I'atulö'ö wanguhuku uli danö ba ifatörö ba niha baero zadölö.

Faza 99

Fanuno Yehowa, ni'amoni'ö andrö 

1 Razo Yehowa; sanizi-nizi niha baero; yaŵa Kerubi dumadao ia, humisi danö.
2 Ebua Yehowa, ba Ziona, yaŵa niha bö'ö fefu ia.
3 Ya lasuno döimö andrö, sebua, sata'u niha; ni'amoni'ö ia.
4 Awö wa'abölö razo andrö, somasi huku satulö; nifatöröu ba ma'uwu Yakobo andrö, ba sadölö ba satulö.
5 Mifosumange Yehowa, Lowalangida, mi'angalulu föna mbaku-baku gahe andrö khönia: ni'amoni'ö ia!
6 Awö gere andrö khönia ndra Moze A'aroni, ba awö zi angaröfi li ya'ia Zamueli andrö; mangandrö ira khö Yehowa, ba ifondrondrongo lira.
7 Ba lawuo andrö fahuhuo ia khöra; la'o'ö wamaduhu'ö andrö khönia ba amakhoita andrö, nifakhoinia khöra.
8 He Yehowa, Lowalangima, no öfondrondrongo lira. Lowalangi sebolo tödö ndra'ugö khöra ba solau balö ba zi lö sökhi andrö, nifazökhira.
9 Mifosumange Yehowa, Lowalangida andrö, mi'angalulu ba gahe hili andrö khönia, ni'amoni'ö. Ni'amoni'ö sa Yehowa, Lowalangida andrö!

Faza 100

Famarou tödö ba wanuno Yehowa, Sinunö, ba wangandrö saoha gölö 

1 Mi'owua-wua'ö dödömi khö Yehowa, ya'ami dozi tanö!
2 Mi'aohasi gölömi we'amöi enoni Yehowa; mi'ondrasi ia, mi'a'iki!
3 Ya aboto ba dödömi, wa no Lowalangi Yehowa! Ya'ia zamazökhi ya'ita ba no khönia ita, banuania ba biri-biri, nikubaloinia.
4 Mitörö mbawa göli andrö khönia, wangandrö saoha gölö; mi'ae ba golayamania, wanuno ya'ia; mi'andrö saoha gölö khönia ba misuno döinia andrö!
5 Si sökhi tödö sa Yehowa: fa'ebua dödönia andrö, ba no si lö aetu, ba lö faröi ia, götö-götö wa'ara.

Faza 101

Khö Dawido; Sinunö.

 Ifabu'u linia salaŵa, itörö zomasi Lowalangi 

1 Da'udunö-dunö wa'ebua dödö andrö ba fa'atulö andrö; ya'ugö, Yehowa, nisunogu!
2 Da'uhaogö-haogö wanörö lala, lala sadölö; ha wa'ara möi'ö khögu? Da'u'adölö'ö dödögu, wolau hadia ia baomo khögu.
3 Lö ube'e ba duduma hörögu zi lö sökhi; u'ogorofi wolau si fahole; böi ya fatöfa khögu.
4 Ya aröu khögu dödö si falimo; lö edönado zi lö sökhi.
5 Sanandraŵaisi awönia ba zi tobini, ba ufakiko; si fayaŵa ba sebua hokha, ba tekhögu.
6 Unehegö zi lö faröi andrö, ba danö, ena'ö khögu soso ira; sanörö lala sadölö, da'ö genonigu.
7 Böi ya so baomo khögu zi falimo; solau faya, ba böi yamonaha fönagu.
8 U'erogö mahemolu wamakiko samazökhi horö, ba danö, ba wangohori ba mbanua Yehowa andrö solau si lö sökhi.

Faza 102

1 Fangandrö zi numana, na abu dödönia, na ifarongogö khö Yehowa wangarö-ngarönia.

 I. Fangarö-ngarö ni'otu'ö Lowalangi 

2 He Yehowa, fondrondrongo wangandrögu, akha irugi dögi dalingau we'aogu andre!
3 Böi bini'ö khögu mbawau, na baŵa wa'ata'ugu; be'e mbörö dalingau khögu, na u'angaröfi li ndra'ugö; ta'i-ta'i fondrondrongo khögu!
4 Taya-taya sa'ae mbaŵagu, hulö zimbo, ba timba ni'a galitö dölagu.
5 Tödögu bakha, ba no aleu, no oköli, hulö ndru'u ba danö; olifudo sa'ae wemanga gögu.
6 Falemba ba nagolegu dölagu, balazi wa'abölö-bölö wangarö-ngarögu andrö.
7 No si fagölö-gölö ba dumbao ba mbewe nasi ndra'odo, hulö lamuhu ba gadudula mbanua.
8 Lö salau hörögu, hulö wofo, si ha sambu-sambua ba gero zagö.
9 Ma'öma'ökhö latandraŵaisi ndra'o si fa'udee khögu, ba sabao tödö khögu, ba labe'e hölu ndra'odo.
10 Ufemanga wakhe sa'ae nawu, ba ufaruka ba nibadugu daŵa hörö.
11 Börö wönumö andrö ba bakhu-bakhu dödöu; noa sa öfazaŵa ndra'o, ba no ötibo'ö tou ndra'odo.
12 Hulö lumö, si no adöni, mbaŵagu andrö, ba saleu ndra'o, hulö ndru'u.

 II. Fangandrö fangazökhi Siona 

13 Ba ya'ugö, Yehowa, ba si no dumadao, si lö mamalö-malö, ba lö tebulö duriamö, götö-götö wa'ara.
14 Maoso dania ndra'ugö ba öhakhösi tödö Ziona andrö; baŵa sa'ae, fa ö'ebua'ö dödöu khönia; noa sa irugi inötö.
15 Omasi sa genonimö garania andrö ba ahakhö dödöra gadudulania.
16 Ba la'ata'ufi döi Yehowa andrö niha baero; ba dozi salaŵa ba guli danö, ba la'ata'ufi lakhömiu.
17 Me no ifuli itaru'ö Ziona Yehowa, me no i'oroma'ö ia ba lakhöminia andrö.
18 Me no ifondrondrongo wangandrö zi numana ba me lö ni'ositengagönia fangandröra andrö.
19 Nitanö ba zura da'ö, nifa'ema ba zi sagötö niha dania; ba niha niwöwöi dania, ba lasuno Yehowa.
20 Me no ifaigi moroi ba zalaŵa yaŵa andrö khönia, ni'amoni'ö; me no inehegö guli danö Yehowa moroi ba zorugo.
21 Ba wamondrondrongo fangarö-ngarö nikuru andrö, ba wangefa'ö si mate mena'ö.
22 Ena'ö ladunö-dunö döi Yehowa ba Ziona ba turiania ba Yeruzalema.
23 Na la'orudugö ira soi niha fefu ba öri andrö, ba wamosumange Yehowa.
24 No ihöndrögö wa'abölögu, ba lala, no i'ambösi wa'anau nosogu.
25 Ba umane: "He Lowalangigu, böi etu'ö nosogu, ha talu niha! Fa'anau nosou andrö, ba götö-götö wa'ara.
26 Ba götö föna sa'ae ölata danö, ba nifazökhi dangau mbanua si yaŵa.
27 Ya'ia andrö, ba si taya dania, ba ya'ugö, ba si lö tebulö; atua dania ia fefu, hulö mbaru; öfamalalini baru, ba tobali.
28 Ba ya'ugö andrö, ba ya'uya'ugö manö, ba döfiu andrö, ba lö ahori.
29 Monahia ndraono genoniu andrö, ba ma'uwura, ba si lö tebulö fönau."

Faza 103

Khö Dawido.

 Fanuno Lowalangi, me no sebua tödö ba mo sahakhö tödö 

1 Suno Yehowa, ya'ugö tödögu, ba hadia ia zi so bakha ba dödögu, fefu, ba yamusuno döinia ni'amoni'ö andrö!
2 Suno Yehowa, ya'ugö tödögu, ba böi olifugö'ö zi sökhi andrö, fefu, nibe'enia khöu.
3 Same'e aefa khöu lalöu fefu, ba samadöhö fökhöu fefu.
4 Sangefa'ö nosou ba wa'atekiko, samotakula ya'ugö fa'ebua dödö ba fa'ahakhö dödö.
5 Sangabusoi'ö si sökhi ya'ugö ba wa'atuamö; tebohouni wa'ono matua khöu, hulö ba moyo.
6 Sateolö ilau Yehowa, ba i'ohe ba lala huhuo nifakao, fefu.
7 No ifarongogö khö Moze lala andrö khönia, ba no i'oroma'ö ba Ndraono Gizeraeli wolaunia andrö, sebua.
8 Sahakhö tödö Yehowa ba sebua tödö; ebolo sibai dödönia ba no oböwö sibai ia.
9 Tenga si lö mamalö-malö watahisania, ba fönunia, ba tenga si lö aetu.
10 Lö nibe'enia dali horöda ba lö nisulöninia khöda olalöŵada.
11 Si mane fa'alaŵa mbanua si yaŵa sa, yaŵa danö, si manö wa'ebua dödönia ba zangata'ufi ya'ia.
12 Si mane otaluara gatumbukha gaekhula, si manö wa'ebua gotaluada lalöda ibe'e.
13 Si mane fa'ahakhö dödö nama nononia, si manö wa'ahakhö dödö Yehowa zangata'ufi ya'ia.
14 I'ila sa gamuatada, ya'ita nifazökhinia; itörö tödönia, wa no gawu-gawu ita.
15 Noso niha andrö, ba no hulö ndru'u ba danö; mobowo ia, hulö mbowo ndru'u ba mbenua.
16 Na itörö angi, ba lö ya'ia sa'ae, ba lö'ö sa'ae i'ila ia nahania andrö.
17 Ba fa'ebua dödö Yehowa andrö, ba götö-götö wa'ara, ba zangata'ufi ya'ia; ba fa'atulö dödönia andrö, ba irugi ma'uwu.
18 Ba zi lö mamöhöi fawu'usa li andrö khönia ba ba zi lö olifu oroisania, ba wolo'ö ya'ia.
19 Yehowa andrö, ba no ifazökhi dadaomania ba zorugo, ba fa'asalaŵania andrö, ba irugi fefu hadia ia.
20 Misuno Yehowa, ya'ami mala'ikania, ya'ami sabölö, samalua niŵa'önia, wolo'ö taroma linia andrö!
21 Misuno Yehowa, ya'ami, sato khönia, enoninia, samalua somasi ia.
22 Misuno Yehowa, ya'ami nifazökhinia fefu, fefu gofu heza, ba gamatöröŵania. Suno Yehowa, ya'ugö tödögu!

Faza 104

I. Fanuno somböi ba sondrorogö fefu hadia ia 

1 Suno Yehowa, ya'ugö tödögu! He Yehowa, Lowalangigu, salaŵa sebua ndra'ugö; fa'asalaŵa ba lakhömi nukhau.
2 Si obaru haga, samologö banua si yaŵa, hulö dufo sebolo.
3 Same'e hare nomonia idanö, ba same'e kuretania lawuo andrö, sanörö afi nangi.
4 Samali'ö sinengenia angi ba samali'ö enoninia hola-hola galitö.
5 No ilata danö dayadayania andrö, fa böi mangiwa ia, irugi zi lö aetu.
6 No öbalugö ia idanö, hulö nifobaru, no anönö hili idanö andrö.
7 Ba ahele, me ötenaŵa, ba we'ugu-ugu limö andrö fulöi ia.
8 Tumbu sa'ae hili ba ahöndrö ndraso, ba naha nihonogöimö khönia.
9 No öbe'e nola khönia, si tebai isawö; lö mangawuli, ba wamalugö tanö.
10 Samangumbu idanö, sanaŵa daso, ba mbawa danö misa itörö.
11 Ö zaliŵa-liŵa ba danö fefu ia; ifadöhö wa'owökhi dödönia kalide ndru'u andrö.
12 Monahia ba mbewenia wofo ba dalu mbanua; lafarongogö lira moroi ba ndraha geu andrö.
13 Samo'idanö hili, moroi ba nahiania andrö si yaŵa; fangabuso danö lua-lua wolaumö andrö.
14 Samatumbu'ö du'u, ö gurifö niha ba sinanö, soguna ba niha, wamalua balazo moroi ba danö.
15 Ba agu, fa'omuso dödö niha, ba ena'ö takile mbawa ba wanikha, ba ena'ö möi fangabe'e dödö niha roti.
16 Fahöna nidanö ba döla geu andrö, khö Yehowa, ba döla geresi andrö, nitanönia.
17 Ba zangazuni fofo; tumbao andrö, sonahia ba hogu naru'u.
18 Hili salaŵa andrö, ba no saŵatö nago, ba arö gara, ba saŵatö laosi.
19 Baŵa no ifazökhi, ba wamaigi inötö; luo andrö, ba i'ila wa'aekhunia.
20 Na ölau wa'ogömi-gömi, ba bongi; ba ba zi bongi andrö, ba maliŵa-liŵa fefu gutu ndru'u andrö.
21 Ono zingo andrö si ndröndröndröndrö, wangalui ahulua, sangandrö göra khö Lowalangi.
22 Ba tumbu luo, ba mangawuli ira furi ba mörö ba nahiara.
23 Ba möi tou niha ba halöŵönia, mangai nihalönia, irege bongi.

 II. Fa'ahöli-höli dödö ba nifazökhi Lowalangi andrö 

24 Ha lö oya ngawalö halö-halöŵöu, ya'ugö Yehowa; fa'atua-tuamö wamalua ya'ia fefu, no anönö danö niwöwöimö andrö!
25 Hiza nasi andrö, no ebua ba no ebolo misa, ba saliŵa-liŵa bakha, lö mutaha mu'erai, side-ide ba sebua.
26 Lala nowo ia: ba da'ö so gi'a sebua andrö, nifazökhiu, ena'ö famaimai ba da'ö.
27 Ba oi dozi manötöna khöu, ena'ö öbe'e göra, na inötö.
28 Ba öbe'e khöra, ba latutuyu; öbokai dangau, ba abuso ira si sökhi.
29 Ba öbini'ö mbawau, ba tokea ira; öböda nosora, ba aetu, tobali gawu-gawu ira mangawuli.
30 Öfalua Gehehamö, ba tewöwöi ira, ba öbohouni guli danö.
31 Lakhömi Yehowa andrö, ba si lö aetu; omuso dödö Yehowa nifazökhinia andrö;
32 Na inehegö danö, ba humisi; na itufa tangania hili, ba manimbo.
33 Damanunö ndra'o khö Yehowa, götö wa'anau nosogu; usuno Lowalangigu, götö wa'ara ndra'odo.
34 Ena'ö na omasi ia nifakhai dödögu; ya'odo, ba no somuso tödö khö Yehowa!
35 Ena'ö taya ba guli danö zamazökhi horö, ena'ö lö'ö sa'ae sebua horö. Suno Yehowa, ya'ugö tödögu! Haleluya!

Faza 105

I. Famatörö Lowalangi Iraono Gizeraeli ba götö ndra tua 

1 Misuno Yehowa, mi'angaröfi li döinia andrö! Midunö-dunö ba niha baero wolaunia andrö.
2 Mi'anunö khönia! Misuno ia! Ena'ö itörö limi zahöli-höli dödöda andrö khönia, fefu.
3 Misuno ami ba döinia andrö ni'amoni'ö! Ya omuso dödö zangalui Yehowa!
4 Mizofu-zofu Yehowa, awö wa'abölönia andrö! Böi mifamalö-malö wangalui bawania!
5 Mitörö-törö tödömi zahöli-höli dödöda andrö khönia, nilaunia, tandra andrö khönia ba fanguhukunia, taroma linia!
6 Ya'ami, ma'uwu genoninia Aberahamo, ya'ami ma'uwu Yakobo andrö, nitutuyunia.
7 Ya'ia, Yehowa, ba no Lowalangida; itöröi guli danö fanguhukunia andrö.
8 Lö olifu ia gamabu'ula linia andrö, irugi zi lö aetu, taroma li andrö, nihonogöinia, ba ngahönö nga'ötö.
9 Fawu'usa li andrö, me fawu'u li ia khö Gaberahamo, ba fahölusania andrö khö Giza'aki.
10 Ba no ibe'e amakhoita khö Yakobo, amabu'ula li si lö tebulö khö Gizeraeli andrö,
11 wanguma'ö: "Khöu ube'e danö Gana'ana andrö, tana khömi, ondröita."
12 Me lö ato ira na, me ha fasamösa na, ba me si fatewu ira ba danö.
13 Ba latöröi soi niha andrö; ba nöri si sambua so ira ma'ökhö, ba mahemolu, ba ba niha hö'ö.
14 Lö ibe'e nifakao niha bö'ö ira, ba i'otu'ö razo, börö ira.
15 "Böi mibabaya nibayoinigu andrö ba böi mifakao zame'ele'ö andrö khögu."
16 Ba ikaoni ba danö lofo mbanua, ifatö dendrotendro gö fefu.
17 Ifowaö-waö khöra zamösa; te'amawa sawuyu Yosefo andrö.
18 Lalazi gahenia ba galö, tefa'u'u si'öli nosonia.
19 Irege itörö niŵa'önia andrö; taroma li Yehowa wamaduhu'ö ya'ia.
20 Ba ifatenge razo, idudu ia; salaŵa soi niha andrö, i'efa'ö ia.
21 Ibali'ö satua baomo khönia; ifataro samatörö si so khönia fefu.
22 Ba wamöbö salaŵa andrö khönia, na omasi ia, ba ba wangatua-tua'ö satua andrö khöra.
23 Ba isaŵa danö Miserayi Izeraeli, i'iagö danö ma'uwu Khamo Yakobo, si fatewu.
24 Ba i'oya'ö ndraono ba mbanuania andrö, ato ira, moroi ba zamakao ya'ira, ibe'e.
25 Ibali'ö dödö da'ö, ena'ö fatiu ba mbanuania andrö, ena'ö lalau zi lö atulö ba genoninia.

 II. Famatörö Lowalangi Iraono Gizeraeli ba götö Moze 

26 Ifatenge genoninia Moze ba A'aroni andrö, nituyunia.
27 Lafazökhi dandra andrö khönia, ba khöra ba sahöli-höli dödö ba danö ma'uwu Khamo.
28 Ifatörö wa'ogömi-gömi, ogömi danö ibe'e, ba lö aetu lafadaö linia.
29 Ibali'ö do nidanö khöra, mate gi'a khöra ibe'e.
30 Molihaliha ba danöra dalaho, irege ba mbate'e razora.
31 Muhede ia, ba tesao ndri manu, ba di mböhö, ba danöra, ma'asagörö.
32 Ifatörö khöra deu kara, salahi deu bö'ö, alitö sihola-hola ifatörö ba danöra.
33 Ibözi ŵeŵe nagu khöra, awö mbua ara, ifatö ndraha geu ba danöra.
34 Muhede ia, ba tesao damo ba lamanua, tebai te'erai.
35 Ahori la'a ndru'u ba danöra, ba öra göi mbua danö khöra.
36 Ba ibözi tou fefu nono si a'a, ba danöra, si a'a zabölö andrö khöra fefu.
37 Ba aheta ira ibe'e, fao wirö ba fao gana'a; ba lö salau ba madora andrö.
38 Omuso dödö Ndrawa Miserayi, me aheta ira; noa sa ihawui ira fa'ata'u, ba khöra andrö.
39 Ibologö lawuo, balu-balu, ba alitö, ba wohagaini si bongi.
40 Mangandrö ira, ba ifatörö ziate ba i'abusoi'ö ira kue moroi ba mbanua si yaŵa.
41 Itöla'ö gara, ba mangele nidanö, mo'ungo misa ba danö si mate, timba nidanö sebua.
42 Itörö sa tödönia daroma linia andrö, ni'amoni'ö, ba enoninia Aberahamo andrö.
43 Ba ifawu'a mbanuania andrö, omuso dödö; owua-wua dödö nitutuyunia andrö.
44 Ba ibe'e khöra danö niha baero andrö; möi tana khöra gödo soi andrö.
45 Ena'ö la'o'ö gamakhoitania andrö, ba ena'ö lö lasawö goroisania. Haleluya!

Faza 106

I. Fanuno fa'asökhi dödö Lowalangi 

1 Haleluya! Mi'andrö saoha gölö khö Yehowa! Me no si sökhi tödö ia, me si lö aetu wa'ebua dödönia andrö.
2 Ha niha zangila manutunö nilau Yehowa andrö, fa'abölönia, ba ha niha zangila mamarongogö fanuno ya'ia andrö, fefu?
3 Ya ahowu zolo'ö huku andrö, ba si lö mamamalö-malö folau satulö!
4 Törö tödöu ndra'odo, ya'ugö Yehowa, dali wa'omasiu mbanuau andrö; fatörö khögu wangorifi andrö khöu.
5 Ena'ö anehe ndra'o wa'ohahau dödö nitutuyumö andrö; ena'ö omuso dödögu göi ba wa'omuso dödö mbanuau, ba ena'ö usuno ndra'o, awö dana khöu andrö.

 II. Famasugi ba dödö horö Ndraono Gizeraeli ba danö Miserayi 

6 No mafazökhi horö, si mane tuama andrö; no mo'olalöŵa ndra'aga, no malau zi lö sökhi.
7 Lö saboto ba dödö duama ba danö Miserayi zahöli-höli dödö andrö khöu; lö itörö tödöra wa'afahöna wa'ebua dödöu andrö, ba molaŵa ba mbewe nasi andrö, ba nasi zukhu.
8 Ba itolo ira, börö döinia andrö, ba wama'ele'ö fa'abölönia.
9 Ba ihede-hede'ö nasi zukhu andrö, ba otufo, ifatörö ira ba dalu hou andrö, nifamatörö ba danö si mate.
10 Ba i'efa'ö ira ba danga zi fatiu tödö khöra, ba danga zi fa'udu i'efa'ö ira.
11 Ba tebalugö asi zi fa'udu khöra andrö; samösa lö'ö si tosai.
12 Awena mamati ira ba daroma linia ba lasuno ia.

 III. Famasugi ba dödö horö Ndraono Gizeraeli ba danö si mate andrö 

13 Ba lö ara, ba olifu ira nilaunia andrö, ba lö latöngöni dödönia andrö.
14 Ba tesao wangisö, ba danö si mate andrö, ba latandraigö Lowalangi ba danö si lö niha-niha.
15 Ba ibe'e khöra zomasi ira, ba ifatörö khöra wökhö baosi.
16 Ba afökhö dödöra khö Mose ba golombaseŵa ba khö Ga'aroni, ni'amoni'ö Yehowa andrö.
17 Ba asila danö, itölö Datano andrö, ibalugö zi fao khö Gabiramo andrö.
18 Te'ebua'ö galitö ba zangorudu ya'ira andrö, i'a alitö zanao horö andrö.
19 Lafazökhi nono zawi ba gahe hili Horebi, mangalulu ira ba wamaedo andrö, nifahele.
20 Lafalalini lakhömira, lahalö wamaedo zawi si matua, si manga ndru'u.
21 Olifu ira Lowalangi, sangorifi ya'ira, si no molau sebua andrö ba danö Miserayi.
22 Sahöli-höli dödö ba danö ma'uwu Khamo andrö, ba sata'u niha ba nasi zukhu andrö.
23 Ba iŵa'ö tödönia, itakiko ira, na lö ibelegö ia mena'ö fönara Moze andrö, nituyunia, ba wangalösi fönunia, ena'ö lö ifakiko ira.
24 Ba lö ba dödöra danö si sökhi andrö, ba lö lafati linia.
25 Ba mukökö-kökö ira, baose andrö khöra, ba lö lafondrondrongo li Yehowa.
26 Ba fahölu ia khöra, ibözi tou ira ba danö si mate andrö,
27 ba ifazawili ma'uwura ba niha baero, ba danö niha bö'ö ifazaewe, iŵa'ö.
28 Ba la'olembai Mba'ali-Weoro andrö, la'a zumange zi lö noso [sumange nadu].
29 Ba la'andrö wönunia folaura andrö, ba itörö ira famakao.
30 Ba maoso Wineha andrö, ba wangatulö, ba döhö wamakao andrö.
31 Ba tebe'e fa'atulö dödönia da'ö, götö-götö wa'ara, irugi zi lö aetu.
32 Ba labaosi dödö Lowalangi, ba nidanö wasosota andrö, ba itörö Mose si lö sökhi, börö ira.
33 Lafadaö sa'ae dödönia, ba iŵa'ö bewenia zi lö mutulo tödö.

 IV. Famasugi ba dödö horö Ndraono Gizeraeli ba danö Gana'ana 

34 Lö lahori soi niha andrö, niŵa'ö Yehowa khöra, nihori.
35 Lafaruka ira ba niha baero andrö ba latöngöni wolaura.
36 Lafosumange nadura, ba tobali tandraŵa khöra da'ö.
37 Labe'e sumange mbekhu nonora matua, awö nonora alawe.
38 Aduwa ndro zi lö horö labe'e, do nonora matua ba do nonora alawe, nibe'era sumange nadu Ndrawa Gana'ana; tobali teta'unöi danö do.
39 Togule khöra zi lö sökhi ba wolaura andrö; sohorö ira folaura andrö.
40 Ba tesao wönu Yehowa ba mbanuania andrö, ba i'ogorofi dana khönia.
41 Ibe'e ira ba danga niha baero andrö; ba samatörö ya'ira zi fatiu tödö khöra.
42 Lafakao ira si fa'udu khöra, tehöndrögö ira barö mbawara.
43 Lö aetu i'orifi ira, ba no sabe'e tandro ira, ba nifakhai dödöra andrö, ba ahöndrö ira ba lalöra andrö.

 V.  Fangandrö fa'ahakhö dödö 

44 Ba inehegö wamakaora andrö, me irongo wangarö-ngaröra.
45 Ba itörö tödönia khöra wawu'usa li andrö khönia ba aröuröu ba dödönia, balazi wa'ebua dödönia andrö.
46 Ibe'e falukha ira wa'ahakhö dödö zanaha ya'ira, fefu.
47 Orifi ndra'aga, ya'ugö Yehowa, Lowalangima, fuli ozaragö ndra'aga ba mbanua niha baero andrö, ena'ö ma'andrö saoha gölö, ba döimö andrö ni'amoni'ö, ena'ö masuno ndra'aga ba wanuno ya'ugö andrö!
48 Nisuno Yehowa, Lowalangi Ndraono Gizeraeli andrö, götö-götö wa'ara, ba ya lamane niha fefu: Ya duhu! Haleluya!

Faza 107

Mangandrö saoha gölö zi no mu'efa'ö.

 I. Mangandrö saoha gölö zi no mu'efa'ö ba danö si mate andrö 

1 "Mi'andrö saoha gölö khö Yehowa, me no si sökhi tödö ia ba me si lö aetu wa'ebua dödönia andrö!"
2 Ya lamanö ni'orifi Yehowa andrö, ni'efa'önia ba danga zamakao ya'ira.
3 Ni'ozaragönia ba danö zotanö misa, moroi ba gatumbukha ba moroi ba gaekhula, moroi yöu ba moroi ba mbewe nasi.
4 No elungu-lungu ira ba danö si mate, ba danö si lö niha-niha, ba zi lö lala; banua sahono ira mena'ö, ba lö lasöndra.
5 Solofo ira ba sowökhi tödö ba sata'u bakha dödöra.
6 Ba la'angaröfi li Yehowa, ba wa'abu dödöra andrö, ba i'efa'ö ira ba wa'atosarara andrö.
7 I'ohe ira ba zadölö lala, ba wogamö banua, sonahia ya'ira.
8 Ndramu'andrö saoha gölö khö Yehowa wa'asökhi dödönia andrö ba sahöli-höli dödö andrö, nilaunia ba nono niha!
9 Me no i'okafui dödö zowökhi tödö ba me no ihöna zi sökhi ba zolofo andrö.

 II. Mangandrö saoha gölö zi no mu'efa'ö ba ni'oloi'ö ya'ira 

10 Sidadao ba zögömi-gömi ba ba lumö wa'amate, nikalo famakao ba si'öli.
11 Me no lafadaö niŵa'ö Lowalangi, me no lö ba dödöra dödö Wondrege zalaŵa andrö.
12 Ba ihöndrögö dödöra famakao andrö, tegaölö tou ira ba lö sangorifi.
13 Ba la'angaröfi li Yehowa, ba wa'abu dödöra andrö, ba i'efa'ö ira ba wa'atosasara andrö.
14 Ba iheta ira ba zogömi-gömi andrö ba ba lumö wa'amate no mege, i'etu'ö mböbö andrö khöra.
15 Ndramu'andrö saoha gölö khö Yehowa wa'asökhi dödönia andrö ba sahöli-höli dödö andrö, nilaunia ba nono niha!
16 Me no iboto lagö mbawandruhö töla andrö, ba me no i'eŵa lazi si'öli.

 III. Mangandrö saoha gölö zi no mu'efa'ö ba wamakao sebua 

17 Göna famakao zambö tödö, ba lalöra andrö ba ba zi lö atulö andrö khöra.
18 Ogoro dödöra fefu ngawalö gö, ba larugi mbawa göli ba wa'amate.
19 Ba la'angaröfi li Yehowa, ba wa'abu dödöra andrö, ba i'efa'ö ira ba wa'atosasara andrö.
20 Ifa'ohe'ö linia, ifadöhö wökhöra; i'efa'ö ira ba gohokoho andrö khöra.
21 Ndramu'andrö saoha gölö khö Yehowa wa'asökhi dödönia andrö ba sahöli-höli dödö andrö, nilaunia ba nono niha!
22 Ndramube'e zumange fangandrö saoha gölö, ndramudunö-dunö wolaunia, ya fao wa'owua-wua dödö.

 IV. Mangandrö saoha gölö zi no mu'efa'ö ba zata'u ira ba nasi 

23 Soloyo andrö ba nasi, si möi ba nasi sebua maniaga,
24 ba la'ila nilau Yehowa andrö ba sahöli-höli dödö, ba namö.
25 Muhede ia, tesao nangi sabe'e ibe'e, famaoso ndrulu, sebua sibai.
26 Lasaŵa miyaŵa mbanua ba numalö mitou ba gohokoho, ariri dödöra wa'afökhö andrö.
27 Manawuyu ira ba humeu, hulö zi mabu, ba tobali faya wa'onekhera fefu.
28 Ba la'angaröfi li Yehowa, ba wa'abu dödöra andrö, ba i'efa'ö ira ba wa'atosasara andrö.
29 Ibali'ö oho mbade andrö, ba tebato ndrulu.
30 Ba omuso dödöra, me ahono; ba i'ohe ira ba labua, somasi ira.
31 Ndramu'andrö saoha gölökhö Yehowa wa'asökhi dödönia andrö ba sahöli-höli dödö andrö, nilaunia ba nono niha!
32 Ndramudou'ö duriania, ba zowulo zato, ba ndramusuno ia ba walukhata zatua.

 V. La'andrö saoha gölö wa'ebua dödö Lowalangi andrö ba mbanuania 

33 Ibali'ö tanö si mate nungo nidanö ba ibali'ö tanö soköliköli gumbu.
34 Tanö satabö sinanö ibali'ö dekha mo'asio, börö walösökhi zowanua ba da'ö.
35 Ba ibali'ö baŵa nidanö danö si mate; ba tanö si no oköliköli, ba ibali'ö umbu nidanö.
36 Ifataro ba da'ö zolofo, ba lataru'ö mbanua, nahiara.
37 Mangahalö ira ba lafazökhi kabu nagu, ba ero röfi mowua.
38 Ba ifahowu'ö ira, tobali ato sibai ira ba ibe'e khöra gurifö, tenga ha ma'ifu.
39 Ba tobali alö wa'atora, ahöndrö ira, ilangö ira fangabu dödö ba fa'alangu dödö.
40 "Ihawui fa lö ba dödö zalaŵa, ba elungu-lungu ira ba danö si lö niha-niha ba si lö lala, ibe'e."
41 Iheta ba wamakao zi numana, mongawawa nga'ötönia ibe'e.
42 Anehe zadölö tödö, ba omuso dödöra, ba lö'ö sa'ae hede-hede zi lö atulö."
43 Ha niha zatua-tua, ba yamutöngöni zi manö; ba ndramube'e ba dödö wa'ebua dödö Yehowa andrö.

Faza 108

1 Umanö. Sinunö khö Dawido.

 I. Famarou tödö ba wanuno Lowalangi 

2 Abe'e dödögu Lowalangi, manunö ndra'o ba ulau mbiola; tödögu andre göi.
3 Faoso biola nitika sebua ba biola nitika side-ide! Da'ususugi wa'amoluo!
4 Usuno ndra'ugö Yehowa, ba niha misa; ulau manunö khöu ba niha baero!
5 Noa sa abölö wa'ebua dödöu andrö, italu'i mbanua si yaŵa, ba irugi lawuo wa'aduhumö andrö.
6 Ae yaŵa, Lowalangi, yaŵa mbanua si yaŵa; ya tehawu guli danö ma'asagörö lakhömimö andrö!
7 Ena'ö te'orifi ni'omasi'ömö andrö, ba tolo kambölöu ba fondrondrongo khögu!

 II. Omuso dödö, wanötöna femöna 

8 No muhede Lowalangi ba wa'ohau-haunia andrö: Sowua-wua tödö ndra'odo; ufosasi Zikhema ba usu'a ndraso Zukota.
9 Khögu Gileadi ba khögu Ndraono Manase, nöugu ba högögu Ndraono Geferayi, ba si'o zalaŵa khögu Ndraono Yuda.
10 Naha wanasa khögu Ndraono Moabi, ba Ndraono Gedomo ufazaumba mbadagahegu, ba sowua-wua tödö ndra'o ba danö Ndrawa Wilisiti andrö.
11 Ha niha zolohe ya'odo ba mbanua saro? Ha niha zamasao ya'o irugi ba Ndraono Gedomo?
12 Hadia, tenga ya'ugö zanibo'ö ya'aga, Lowalangi, ba si lö möi awö zanuwö khöma, ya'ugö Lowalangi?
13 Tologa ba zanasagö ya'aga andrö; faya sa'ae wangorifi ba niha!
14 Na awö Lowalangi, ba malau, nifolau zabölö; ya'ia zi hundragö tou zanasagö ya'aga.

Faza 109

Khö duka wanunö andrö; khö Dawido; Sinunö.

 I. Fangandrö fanolo ba zi fa'udu andrö 

1 He Lowalangi, nisunogu! Böi zi lö muhede ndra'ugö!
2 Noa sa teboka mbawa zanao horö, awö mbawa zi falimo, udugu; no lalau khögu lela sofaya.
3 No lafasui ndra'o fehede fatiusa, ba lasuko ndra'odo, lö börö.
4 Fa'udu ira khögu, sulö wa'omasigu ya'ira, ba ya'o, ba lö ubulö'ö wangandrö.
5 Lasulöni si lö sökhi khögu zi sökhi andrö, ba fa'omasigu andrö, ba lasulöni fatiusa.
6 Be'e barö mbawa zebua horö ia ba ya so ba gambölönia zangadugö ya'ia.
7 Na tehuku ia, ba ya oroma, wa si so horö ia, ba ya tobali sala wangandrönia.
8 Ya lö anau nosonia, ba ya möi halöŵö niha bö'ö halöŵönia andrö.
9 Ya tobali si lö ama nononia ba ya tobali lakha mbanua ngambatönia.
10 Ndramutöröi danö misa ononia, mangandröngandrö gö, ndramangalui aurifara ba zi no aröu aefa ba gadudula mbanuara.
11 Yamufa'u'u fefu zi so khönia sanugi ba ndramurabu gölönia niha bö'ö.
12 Ya lö'ö sa'ae sebua tödö khönia, ba sahakhö tödö ononia, na si lö ama ba si lö ina.
13 Ena'ö te'etu'ö nga'ötönia, ena'ö taya döira ba zi sagötö dania sa'ae.
14 Ya itörö tödö Yehowa golalöŵa ndra amania ba olalöŵa ndra tua; ba ya lö aefa horö ninania andrö.
15 Ya böi tebulö ba duduma hörö Yehowa; ba ena'ö ibe'e taya döira ba guli danö.
16 Me no lö itörö tödönia wangebua tödönia ba niha bö'ö, ba me no igohi niha sebua famakao ba si numana ba si no aragu-ragu tödö, ba wamunu ya'ia.
17 Ba no omasi ia wangelifi: ba yatumörö ia; ba lö ba dödönia howu-howu: ba ya aröu khönia.
18 Ba i'obaru wangelifi: ba yamusösö nösinia, hulö nidanö, ba tölania, hulö wanikha!
19 Ya hulö mbaru khönia, balu-balunia, ba ya hulö mböbö talu, si lö aefa ba löwi-löwinia.
20 Ena'ö na luo zi fa'udu khögu da'ö, khö Yehowa, ba luo zamatou ya'odo.

 II. Fangandrö fangorifi 

21 Ba ya'ugö Yehowa, So'aya, iagö salahigu, börö döimö andrö; fondrara dödö wa'asökhi dödöu andrö, ba orifi ndra'odo!
22 Sebua famakao sa ndra'o ba si numana, ba no mesokho bakha dödögu.
23 Ariri ndra'o, hulö lumö, na adöni ia; tetaboi ndra'o, hulö lareŵe.
24 No ombuyu-mbuyu mbalöduhigu, ba wa lö si manga, ba no alö nösigu.
25 Ba no tobali aya ndra'o khöra; na la'ila ndra'odo, ba lafalikhö ira.
26 Tolodo Yehowa, Lowalangigu! Orifi ndra'o ba wa'ahakhö dödöu andrö.
27 Hana na aboto ba dödöra, wa no tangau da'ö, wa ya'ugö Yehowa zolau da'ö.
28 Akha mangelifi ira, ba ya'ugö, ba fahowu'ö [ndra'o]; na maoso ira, ba be'e aila ira, ba akha omuso dödö genoniu andre.
29 Nifobaru fa'aila zi fa'udu khögu andrö; akha la'obaru wa'ailara andrö, baru zebua.
30 U'abölögö wanuno Yehowa bewegu andre; bakha ba hunö zato usuno ia.
31 Me no i'iagö gambölö zi numana, ba wangefa'ö ya'ia ba danga zanguhuku ya'ia.

Faza 110

Khö Dawido. Sinunö.

 Fama'ele'ö razo ere andrö, Mesia 

1 No iŵa'ö Yehowa khö Zo'aya ya'o andrö: "Dadao ba gambölögu, irege ube'e dane-dane gaheu zi fa'udee khöu andrö."
2 Moroi ba Ziona i'oro'ö Yehowa zi'o wa'abölöu andrö; "ya salaŵa ndra'ugö ba zi fa'udu khöu andrö."
3 La'o'ö banuau, moroi si'aikö ba dödö, nana baŵa wa'abölöu; ba hili ni'amoni'ö. Moroi ba gaheta wa'amoluo tumbu khöu nono matua andrö, timba namo.
4 No fahölu Yehowa ba lö ifuli mangesa dödönia: "Ere ndra'ugö, irugi zi lö aetu, dali gamuata Melekhisede andrö."
5 Irasa razo So'aya, si so ba gambölöu, na baŵa wönunia andrö.
6 Ihuku dania niha baero, fahöna mboto zi mate ibe'e; iboto högö ba zebolo tanö.
7 Ibadu mbombo ba zinga lala; andrö ifaöga mbawania.

Faza 111

Fanuno fa'abölö Lowalangi, awö wa'asökhi dödönia ba wamatörö banuania andrö 

1 Haleluya! Da'usuno Yehowa, moroi si'aikö ba dödögu ba zowulo zadölö tödö andrö ba ba zi falukha mbanua.
2 Sebua nilau Yehowa; la'alu-alui tödöra dozi somasi ya'ia.
3 Fa'ebua ba lakhömi wolaunia andrö, ba fa'atulönia andrö, ba irugi zi lö aetu.
4 No ihonogöi, fa böi olifu niha zahöli-höli dödö andrö khönia; sebua tödö Yehowa ba sahakhö tödö.
5 No ibe'e gö ba zangata'ufi ya'ia; lö mamalö-malö wa itörö tödönia wawu'usa li andrö khönia.
6 No ifa'ele'ö ba mbanuania wa'abölö wolaunia, wame'e tana khöra tana ba niha baero andrö.
7 Si duhu ba satulö wolau dangania andrö; si lö mangiwa goroisania andrö, fefu.
8 Saro, si lö mamalö-malö, irugi zi lö aetu, dali zi duhu ba sadölö.
9 No ifa'ohe'ö wangorifi ba mbanuania, no i'aro'ö gamabu'ula linia, si lö tebulö.
10 Böröta wa'atua-tua wangata'ufi Yehowa andrö; sangila watahögö dozi sanörö lalania; si lö tebulö duriania andrö.

Faza 112

Fa'ohahau dödö zatulö tödö, si ndruhu-ndruhu 

1 Haleluya! Ya ahowu niha sangata'ufi Lowalangi, somasi sibai oroisania andrö!
2 Sabölö ba guli danö dania ma'uwunia, ba sebua howu-howu dania nga'ötö zadölö tödö.
3 So baomo khöra mbalazo ba ana'a; ba fa'atulöra, ba lö tebulö, irugi zi lö aetu.
4 Ba zadölö todö andrö, ba tumbu haga ba dalu zogömi-gömi; sebua tödö ba sahakhö tödö ba satulö.
5 Ya ahowu niha sahakhö tödö ba same'e nifalali! Lö te'ala ia ba huhuo nifatunö.
6 Lö'ö sa mangiwa ia, irugi zi lö aetu; götö-götö wa'ara lö olifu niha zatulö andrö.
7 Lö tokea ia, na irongo duria si lö sökhi; abe'e dödönia, manötöna khö Yehowa.
8 Aro dödönia; lö ata'u ia, irege omuso dödönia, na i'ila zi göna si fa'udu khönia.
9 Mamazaewe ia, mame'e ame'ela ba zi numana; si lö mamalö-malö wa'atulönia; alaŵa dandrunia, moturia.
10 I'ila sebua horö, ba lö sökhi-sökhi dödönia: ifatangi mbohania ba ariri; ba waya aekhu wangisö zebua horö.

Faza 113

Famarou tödö ba wanuno Yehowa, sangahatö'ö ya'ia ba zi numana 

1 Haleluya! Mi'anunö, ya'ami enoni Yehowa andrö! Misuno döi Zo'aya!
2 Nisuno döi Yehowa andrö, i'otarai da'e, ba irugi zi lö aetu!
3 I'otarai gatumbukha luo numalö ba gaekhulania, ba nisuno döi Yehowa andrö!
4 Yehowa andrö, ba no salaŵa niha bö'ö fefu; ba italu'i mbanua si yaŵa lakhöminia andrö.
5 Ha niha zi fagölö-gölö khö Lowalangida Yehowa andrö? sidadao ba zalaŵa yaŵa andrö.
6 Ba sangide-ide'ö ya'ia, ba wamaigi banua si yaŵa ba tanö tou.
7 Samazaŵa si lö töi, moroi ba danö, ba samaoso si numana, moroi ba dambu.
8 Ena'ö ifataro ba ngai zalaŵa, ba ngai zalaŵa mbanuania andrö.
9 Sangahonogö si lö ono baomo, si mane ina nono matua somuso tödö. Haleluya!

Faza 114

Fanuno sahöli-höli dödö andrö khö Lowalangi, me i'efa'ö Ndraono Gizeraeli ba danö Miserayi 

1 Me aheta Ndraono Gizeraeli ba danö Miserayi, me aheta ma'uwu Yakobo ba niha andrö si fabö'ö li,
2 ba tobali ni'amoni'ö khönia Ndraono Yuda ba amatöröŵania Ndraono Gizeraeli.
3 I'ila asi, ba aböda; ibali'ö ia furi Yoridano andrö.
4 Manoka hili, hulö mbiri-biri si matua, awö hili-hili, hulö nono mbiri-biri.
5 Hana ndra'ugö, ya'ugö asi, wa aböda'ö, ba ya'ugö Yoridano, wa öbali'ögö furi?
6 Ba ya'ami hili, wa manoka ami, hulö mbiri-biri si matua, ba ya'ami hili-hili, wa hulö ba nono mbiri-biri wanokami?
7 Ba wamaigi Zo'aya ya'ugö anizi-nizi, ya'ugö tanö, ba wamaigi Lowalangi Yakobo andrö ya'ugö.
8 Samali'ö baŵa nidanö soewe, ba samali'ö umbu gowe sabe'e.

Faza 115

I. Fangebua töi Lowalangi 

1 Böi be'e nifosumange ndra'aga, Yehowa, böi ya'aga, ha töimö andrö nifosumange, börö wa'ebua dödöu ba fa'aduhumö andrö.
2 Hana wa tola laŵa'ö niha baero: "Heza atö so Lowalangira?"
3 Ba ba zorugo so Lowalangima, hadia zomasi ia, fefu, ba iwöwöi.

4 Adura andrö, ba no firö ba ana'a, nifazökhi danga niha.
5 Mobawa, ba lö muhede; mohörö, ba lö la'ila niha.
6 Motögi dalinga, ba lö larongo li niha; mo'ikhu, ba lö la'ago hadia ia.
7 Lö lababaya hadia ia tangara; lö la'ofanö'ö gahera; ba lö hede-hedera ba dölö-tölöra.
8 Ba no fagölö-gölö khöra zamazökhi ya'ira, awö dozi sanötöna khöra.

 II. Famarou tödö ba wanötöna khö Lowalangi ba ba wanuno ya'ia 

9 Khö Yehowa manötöna ami, ya'ami Iraono Gizeraeli! Ya'ia wangorifira ba balusera.
10 Ya'ami ma uwu Ga'aroni, khö Yehowa manötöna ami! Ya'ia wangorifira ba balusera.
11 Ya'ami, sangata'ufi Yehowa, khö Yehowa manötöna ami! Ya'ia wangorifira ba balusera.
12 No itörö tödö Yehowa ita, ifahowu'ö ita. Ifahowu'ö ma'uwu Gizeraeli, ifahowu'ö ma'uwu Ga'aroni.
13 Ifahowu'ö zangata'ufi Yehowa andrö, he iraono ba he satua.
14 Yamunönö ami Yehowa, ya'ami ba iraonomi.
15 Nifahowu'ö Yehowa ami, nifahuwu'ö Yehowa andrö, samazökhi banua, awö danö.
16 Banua si yaŵa andrö, ba no banua Yehowa; ba tanö andre, ba no ibe'e ba nono niha.
17 Si no mate, ba lö lasuno Yehowa, ba si manö göi dozi silalö mitou ba zahono ira.
18 Ba ya'ita, ba no sanuno Yehowa, i'otarai da'e ba irugi zi lö aetu. Haleluya!

Faza 116

I. Famasugi ba dödö fangorifi andrö 

1 Omasido Yehowa, me no ifondrondrongo ligu, fangandrögu.
2 Me no ibe'e mbörö dalingania khögu; ba u'angaröfi li ia, sagötö ya'o.
3 No tefa'u'u ndra'o fesu wa'amate, ba no göna ndra'o fa'ata'ugu mbanua tou; falukha ndra'o wa'atosasa ba fangabu dödö.
4 Ba u'angaröfi li döi Yehowa andrö, umane: He Yehowa! orifi nosogu!
5 Sebua tödö Yehowa ba satulö, ba sahakhö tödö Lowalangida.
6 Samaigi-maigi sadölö tödö Yehowa! no numana ndra'o, ba no i'orifido.
7 Fuli'ö, ya'ugö tödögu, fuli honogö'ö, me no si sökhi nifatörö Yehowa khöu.
8 Noa sa ö'efa'ö nosogu ba wa'amate, no ö'otufoi daŵa hörögu, ba no ö'abe'e'ö gahegu, fa böi alau ndra'odo.
9 Utörö sa'ae lalagu andrö, föna Yehowa, ba danö niha sauri.
10 No mamati ndra'o, andrö humede ndra'o. Si no aöndrö sibai ndra'odo.
11 Umane ba wa'ata'ugu andrö: Solau faya niha, fefu.

 II. Fangandrö saoha gölö ya'ia 

12 He uwisa wanulöni khö Yehowa si sökhi andrö fefu, nilaunia khögu?
13 Da'utuyu mako fangorifi andrö, ba u'angaröfi li döi Yehowa.
14 Ubu'a khö Yehowa gamabu'ula ligu andrö, ba zi so mbanuania fefu.
15 Omasiö wa'amate zatulö tödö andrö khönia, wamaigi Yehowa.
16 Ya'ia Yehowa! — Enoniu sa ndra'odo; enoniu ndra'o, ono genoniu ira alawe andrö; no ötoto'ö wesugu andrö.
17 Khöu u'ohe zumange fangandrö saoha gölö ba u'angaröfi li döi Yehowa andrö.
18 Ubu'a khö Yehowa gamabu'ula ligu andrö, ba zi so mbanuania fefu.
19 Ba golayama föna ba nomo Yehowa andrö; ba dalumö, ya'ugö Yeruzalema! Haleluya!

Faza 117

Famarou tödö niha fefu, ba wanuno Lowalangi 

1 Misuno Yehowa, ya'ami niha baero, fefu! Misuno ia, fefu soi niha!
2 Me no abölö ba khöda wa'ebua dödönia andrö, ba si lö aetu wa lö faröi Yehowa. Haleluya!

Faza 118

I. Fangandrö saoha gölö fangorifi Yehowa niha baero andrö 

1 Mi'andrö saoha gölö khö Yehowa, me no si sökhi tödö ia, me si lö aetu wa'ebua dödönia andrö.
2 Ba ndramuŵa'ö Iraono Gizeraeli: "Si lö aetu wa'ebua dödönia andrö!"
3 Ndramuŵa'ö ma'uwu Ga'aroni andrö: "Si lö aetu wa'ebua dödönia!"
4 Ba ndramuwa'ö sangata'ufi Yehowa andrö: "Si lö aetu wa'ebua dödönia!"
5 Ba wa'atosasa u'angaröfi li Yehowa, ba no ifondrondrongo ligu Yehowa ba no i'ohedo ba zebolo tanö.
6 Awögu Yehowa, ba lö ata'u ndra'o. Hadia nilau niha khögu ena'ö?
7 Awögu Yehowa, awö zanolo ya'odo andrö, wa'omasigu dania wamaigi si fatiu tödö khögu.
8 Sökhi na tasaŵa Yehowa, moroi na tadöna-döna ba niha.
9 Sökhi na tasaŵa Yehowa, moroi na tadöna-döna ba zalaŵa.
10 Lafasui ndra'o dozi niha baero, ba ba döi Yehowa andrö, ba lö zi lö u'ö'ötö ira.
11 Lafasui ndra'o, lafa'u'u ndra'o, ba ba döi Yehowa andrö, ba lö zi lö u'ö'ötö ira.
12 No lafasui ndra'o, hulö ŵani, ba mate fa'amate galitö ba ngafu za'a-sa'a mao; ba döi Yehowa andrö, ba lö zi lö u'ö'ötö ira.
13 No ö'abölögö ötuli'ö ndra'odo, ena'ö alaudo; ba no itolodo Yehowa.

 II. Fanunö mbanua Lowalangi andrö, börö me no ifa'ele'ö wa'abölönia, awö lakhöminia ba khö Mesia andrö 

14 Fa'abölögu Yehowa ba fanunögu, ba no tobali fangorifigu ia.
15 Terongo wa'omuso dödö ba fangorifi baose ba zatulö tödö: Sabölö gambölö Yehowa andrö!
16 Si no alaŵa gambölö Yehowa andrö, sabölö gambölö Yehowa.
17 Tenga si mate ndra'odo, sauri ndra'o ba sangombakha nilau Yehowa andrö.
18 No i'abölögö i'otu'ö ndra'o Yehowa, ba lö nilulunia ya'odo ba wa'amate.
19 Mibokai khögu mbawa göli andrö ba wa'atulö, ena'ö utörö, ba wanuno Yehowa!
20 Da'e mbawa göli andrö khö Yehowa; latörö satulö tödö andrö.
21 U'andrö saoha gölö khöu, wa no öfondrondrongo ligu, wa no tobali fangorifigu ndra'ugö.
22 Gowe andrö, nitibo'ö zotomo andrö, ba no tobali toyo ba watalinga.
23 Moroi khö Yehowa, wa si manö ba sahöli-höli dödöda wamaigi.
24 Da'e mbaŵa andrö, ni'asogö Yehowa. Ba data'owua-wua'ö dödöda, hana na somuso tödö ita khönia.
25 He Yehowa, tolo! He Yehowa, ena'ö na si sökhi lua-lua öbe'e!
26 Ya ahowu zi so andrö ba döi Yehowa! Mafahowu'ö ami, moroi ba nomo Yehowa.
27 Lowalangi Yehowa, ba no ifohaga ita. Miböbö zumange andrö, irugi dandru andrö ba naha wame'e sumange.
28 Lowalangigu ndra'ugö, ba mangandrö saoha gölö ndra'odo khöu. He Lowalangigu, da'u'ebua'ö duriamö andrö!
29 Mi'andrö saoha gölö khö Yehowa, me no si sökhi tödö ia ba me si lö aetu wa'ebua dödönia andrö!

Faza 119

Fanuno oroisa Lowalangi andrö, fanuno fa'abölönia awö howu-howu andrö lua-luania 

A.

1 Ya ahowu zi lö sinegu ba nitöröra andrö, sanörö lala goroisa Yehowa.
2 Ya ahowu zolo'ö famaduhu'ö andrö khönia, sangalui ya'ia, soroi si'aikö ba dödö.
3 Si lö molau si lö atulö, sanörö lala andrö khönia.
4 Amakhoitamö andrö, ba no öŵa'ö, ba wanörö ya'ia, soroi ba dödö.
5 Ena'ö na ba da'ö itörö lalagu, ba wolo'ö amakhoitamö andrö!
6 Ba lö falukhado wa'aila, na utöngöni goroisamö andrö.
7 Moroi ba dödögu usunö ndra'ugö, na utanö ba dödögu gamakhoitamö andrö, satulö.
8 Lö uböhöli ni'oroi'ömö andrö; böi falua wamöhöli ya'odo!

B.

9 He iwisa ono matua, fa böi fabaya hadia ia, ba döröŵania andrö? Na ibe'e dali daroma limö andrö.
10 Moroi si'aikö ba dödögu u'alui ndra'ugö; böi be'e elungu ndra'o, wamöhöi oroisamö andrö.
11 No u'irö'ö ba dödögu bakha niŵa'ömö andrö, fa böi molalö ndra'o khöu.
12 Nisuno ndra'ugö Yehowa; fahaö ndra'o ba gamakhöitamö andrö.
13 Udunö-dunö bewegu goroisa mbawau andrö, fefu.
14 Fa'omuso dödögu lala wamaduhu'ömö andrö, timba wa'omuso dödö ba gana'a.
15 Ufatou-tou tödögu goroisamö andrö, ba utöngöni lala andrö khöu.
16 Ba gamakhoitamö u'omusoi'ö dödögu, lö olifudo daroma limö.

D.

17 Ebua'ö dödöu khö genoniu andre, ena'ö aurido, ba ufondrondrongo daroma limö andrö.
18 Bokai hörögu, ena'ö u'ila zahöli-höli dödögu ba goroisamö andrö.
19 Tome ndra'odo ba guli danö andre: Böi bini'ö khögu goroisamö andrö.
20 No arasa dödögu ba wehulu andrö ba zatulö andrö khöu, lö mamalö-malö.
21 No ötenaŵa zebua hokha andrö; ni'elifi zelungu andrö, samöhöi oroisamö.
22 Heta khögu wango'aya andrö, awö wa'aila andrö; utöngöni sa wamaduhu'ömö andrö.
23 He ŵa'ae no dumadao zalaŵa, mamagölö, ba khögu, andre: ba ifatou-tou sa atö tödönia enoniu gamakhoitamö andrö.
24 Wa'omasigu sa'ae wamaduhu'ömö andrö, anofulagu.

E.

25 Si no falemba ba danö nosogu; orifi ndra'odo fatörö niŵa'öu andrö!
26 No utunö lalagu andrö, ba öfondrondrongo ligu; fahaö ndra'o ba gamakhoitamö andrö.
27 Be'e aboto ba dödögu lala nifakhoimö andrö, ba ufatou-tou tödögu zahöli-höli dödö andrö khöu.
28 Mangulu dödögu, ba wa'abu dödö andrö; abe'e'ö ndra'o, dali limö andrö.
29 Aröu'ö khögu lala waya andrö, ba ebua'ö dödöu khögu, wamahaö ya'odo.
30 No utuyu lala zi duhu andrö. No ube'e ba duduma hörögu zatulö andrö khöu.
31 Tebai aefa ndra'odo ba wamaduhu'ömö andrö, ya'ugö Yehowa; böi be'e aila ndra'o.
32 Utörö lala goroisamö andrö; ba öbologö dödögu.

F.

33 Fahaö ndra'odo, Yehowa, ba lala gamakhoitamö andrö, ena'ö utörö, irugi gamozua.
34 Fa'aboto ba dödö be'e khögu, ena'ö utöngöni goroisamö andrö, ba ena'ö moroi ba dödögu u'o'ö.
35 Fatörödo ba lala goroisamö andrö; omasido sa ia.
36 Ombuyu'ö dödögu ba wamaduhu'ömö andrö, ba böi ba wangalui ana'a.
37 Hole'ö hörögu, fa böi ifaigi waya-faya; orifido ba lala andrö khöu!
38 Fatörö khö genoniu andre gamabu'ula limö andrö, nibe'e famasugi wangata'ufi ya'ugö.
39 Heta wa'ailagu andrö, sata'u ndra'odo; si sökhi sa nifakhoimö andrö.
40 Hiza, humulu dödögu ba goroisamö andrö; orifido fa'atulö andrö khöu.

G.

41 Ena'ö na falukhado wa'ebua dödö andrö khöu, ya'ugö Yehowa, fangorifi andrö khöu, dali daroma limö!
42 Ena'ö u'ila utema li zango'aya ya'o; udöna-döna sa'ae ba limö andrö.
43 Ba böi hori ba mbewegu daroma li si duhu andrö; ba zatulö andrö khöu sa'ae manötöna ndra'odo.
44 Ba lö ubulö'ö wolo'ö oroisamö andrö, lö ufamalö-malö, irugi zi lö aetu.
45 Ena'ö utörö zebolo tanö; u'alu-alui sa tödögu nifakhoimö andrö.
46 Ba ufatunö wamaduhu'ömö andrö ba zalaŵa; lö ailado.
47 Ube'e fa'omuso dödögu goroisamö andrö, somasi ndra'o sa'ae.
48 Ba ufazaŵa dangagu ba goroisamö andrö, somasi ndra'o sa'ae, ba u'alu-alui tödögu nifakhoimö andrö.

H.

49 Törö tödöu limö andrö khö genoniu andre, nibe'eu tötönafögu.
50 Da'ö wondrara dödögu ba wa'anumanagu andre, wa i'orifido taroma limö andrö.
51 No laforege wango'aya ya'o sebua hokha; — ba lö niböhöligu oroisamö andrö.
52 No itörö tödögu zatulö andrö khöu, si otarai mböröta sa'ae, ya'ugö Yehowa, ba terara dödögu.
53 Mifönu sibai bakha dödögu ba zebua horö andrö, samöhöi oroisamö andrö.
54 Börö wanunö khögu gamakhoitamö andrö, ba danö si fatewu gana ndra'odo.
55 Ba zi bongi itorö tödögu döimö, ya'ugö Yehowa, ba utöngöni goroisamö.
56 Da'ö nihonogöi khögu: ena'ö u'o'ö nifakhoimö andrö.

== Kh.

57 Umane: He Yehowa! Tana khögu wanöngöni taroma limö andrö.
58 Moroi si'aikö ba dödögu u'angaröfi li ndra'ugö; ebua'ö dödöu khögu, fatörö khögu gamabu'ula limö andrö.
59 No ufatou-tou tödögu lala andrö khögu, ba no usaŵa wamaduhu'ö andrö khöu.
60 No u'alio'ö ndra'odo, lö sarörö ndra'o, ba wolo'ö oroisamö.
61 No tefa'u'u ndra'o fesu ba zebua horö andrö; ba lö solifudo oroisamö.
62 Na talu mbongi, ba maoso ndra'odo, ba wangandrö saoha gölö khöu amakhoitamö andrö, satulö.
63 Awö zangata'ufi ya'ugö andrö fefu ndra'odo andre, ba awö zanöngöni nifakhoimö andrö.
64 He Yehowa, no anönö danö wa'ebua dödöu andrö; fahaö ndra'o ba nifakhoimö andrö.

I.

65 No ölau zi sökhi khö genoniu andre, ya'ugö Yehowa, itörö niŵa'öu andrö.
66 Si sökhi fangila ba fa'aboto ba dödö be'e khögu; mamati sa ndra'o ba goroisamö andrö.
67 Me lö mu'ide-ide'ö ndra'odo na, ba selungu ndra'o, ba iya'e, ba utöngöni niŵa'öu.
68 Si sökhi tödö ndra'ugö ba soböwö, fahaö ndra'o ba gamakhoitamö andrö.
69 Lafakhai waya khögu sebua hokha andrö; — ba ya'odo, ba moroi ba dödögu u'o'ö nifakhoimö andrö.
70 No abe'e dödöra, motawö; ba ya'odo, ba u'omusoi'ö dödögu ba goroisamö andrö.
71 Fangorifigu me te'ide-ide'ö ndra'odo, ena'ö utöngöni nifakhoimö andrö.
72 Omasido goroisa mbawau andrö, moroi ba ngahönö gana'a ba moroi ba ngahönö wirö.

K.

73 Tangau zomböi ya'odo, tangau zamazökhi; be'e khögu wa'aboto ba dödö, ena'ö utöngöni goroisamö andrö.
74 La'ila dania ndra'o sangata'ufi ya'ugö, ba omuso dödöra me sanötöna ba daroma limö ndra'odo.
75 U'ila wa no satulö hukumö andrö, ya'ugö Yehowa, awö wa ba wa lö faröi ndra'ugö ö'ide-ide'ö ndra'odo.
76 Ena'ö na fondrara dödögu wa'ebua dödöu andrö, ena'ö na itörö nifabu'umö andrö khö genoniu andre.
77 Ena'ö na falukhado wa'ahakhö dödö khöu, ena'ö aurido; wa'omasigu sa goroisamö andrö.
78 Akha aila zebua hokha andrö, me lahöndrögö ndra'o, lö börö, ba ya'odo, ba u'alu-alui tödögu geluaha goroisamö andrö.
79 Ena'ö na fao-fao khögu zangata'ufi ya'ugö ba si no aboto ba dödö wamaduhu'ömö andrö!
80 Ya adölö dödögu wolo'ö amakhoitamö andrö, ena'ö lö falukha wa'aila ndra'odo.

L.

81 Humulu dödögu ba wangorifi andrö khöu; udöna-döna ba daroma limö andrö.
82 Omasi sibai hörögu daroma limö andrö, ba umane: "Ha wa'ara örara dödögu!"
83 Hulö guli nambi ba zimbo sa'ae ndra'odo, ba lö solifudo nifakhoimö andrö.
84 Ha wa'anau noso genoniu andre? Ha wa'ara öhuku zolohi ya'odo?
85 No lakharu khögu lösu-lösu sebua hokha andrö; ya'ira andrö, si lö faudu ba goroisamö andrö.
86 Oroisamö andrö fefu, ba no si duhu; lagohido lö börö: tolo ndra'odo!
87 Hatö ma'ifu tö, ba labunudo mena'ö ba danö andre, ba lö'ö zui niböhöligu oroisamö andrö.
88 Orifido ba wa'ebua dödöu andrö, ena'ö utöngöni wamaduhu'ö mbawau andrö!

M.

89 Taroma limö andrö, ya'ugö Yehowa, ba lö tebulö ba zorugo, irugi zi lö aetu.
90 Fa lö faröi ndra'ugö, ba götö-götö wa'ara; ya'ugö zamazökhi tanö, ba no aro.
91 Dali nihonogöimö andrö, wa so manö fefu hadia ia, irugi ma'ökhö andre; oi sa ngoni-ngoniu fefu.
92 Na tenga fa'omuso dödögu goroisamö andrö mena'ö, ba noa sa'ae otufo gilogu ba wa'anumanagu andre.
93 Sagötö ya'odo, ba lö olifudo goroisamö andrö; noa sa öbe'e fangorifigu.
94 Khöu ndra'odo, tolodo! U'alu-alui sa goroisamö andrö.
95 Ladarodarogö ndra'o sebua horö andrö, ba wamunu ya'odo. — Utöngötöngöni wamaduhu'ömö andrö.
96 Fozu zo'ahonoa fefu, ba fa'aetu, u'ila: ba oroisamö andrö, ba si lö aetu.

N.

97 Ha lö omasido goroisamö andrö! Ma'öma'ökhö lö aefa ba dödögu.
98 No ö'atua-tua'ö ndra'odo, moroi ba zi fa'udu khögu, oroisamö andrö, me no tana khögu, irugi zi lö aetu.
99 Atua-tua ndra'odo, moroi ba zamahaö ya'o fefu; me ufatou-tou tödögu wamaduhu'ömö andrö.
100 Atua-tua ndra'o, moroi ba zatua, me utöngöni goroisamö andrö.
101 Lö urai uhundragö lala si lö sökhi, ena'ö u'o'ö limö andrö.
102 Lö uböhöli zatulö andrö khöu; me no öfahaö ndra'odo.
103 Wa'ami ba lelagu gamabu'ula limö andrö; ami moroi ba ŵe ŵani ba mbawagu!
104 Fangatua-tuagu goroisamö andrö; andrö u'ogorofi fefu lala waya andrö.

O.

105 Fandru föna gahegu daroma limö andrö, ba haga ba lalagu.
106 No fahölu ndra'odo, ba u'o'ö, ba wanöngöni amakhoitamö andrö, si no atulö.
107 No aöndrö sibai ndra'odo. He Yehowa orifi ndra'o, fatörö ba limö andrö?
108 Ena'ö na omasi ndra'ugö game'ela mbewegu andrö, soroi ba dödö, ya'ugö Yehowa, ba ena'ö na öfahaö ndra'odo ba gamakhoitamö andrö.
109 Ugogohe tangagu nosogu, si lö mamalö-malö, ba lö olifudo goroisamö andrö.
110 No lalau wesu khögu sebua horö andrö, ba lö selungu ndra'o, lö niböhöligu oroisamö andrö.
111 Tana khögu, irugi zi lö aetu, wamaduhu'ömö andrö, me no fa'omuso dödögu.
112 No aolo dödögu ba wolo'ö amakhoitamö andrö, si lö mamalö-malö, irugi gamozua.

Ö.

113 U'ogorofi zi dua tödö, ba oroisamö andrö, ba omasido.
114 Nöugu ba balusegu ndra'ugö; manötöna ndra'o ba daroma limö andrö.
115 Miheta ami khögu, ya'ami, solau si lö sökhi! ena'ö utöngöni goroisa Lowalangigu andrö.
116 Tuwu galogogu, dali nifabu'umö andrö, ena'ö aurido ba böi be'e aila ndra'o, ba wanötönagu andrö.
117 Abe'e'ö ndra'o, ena'ö falukhado wanolo, ba lö ufamalö-malö wanöngöni amakhoitamö andrö.
118 Selungu andrö, samöhöli nifakhoimö andrö, ba lö ba dödöu; me si lö boto wayara andrö.
119 Hulö na latibo'ö gakhozila ötibo'ö fefu zebua horö ba guli danö; andrö omasido wamaduhu'ömö andrö.
120 Muhokha mbugu, fa'ata'ugu ndra'ugö, ata'u ndra'odo wanguhukumö andrö.

R.

121 No utörö zadölö ba satulö; böi lulu ndra'odo ba zamalangögö ya'o!
122 Oawögö genoniu andre, ba wangorifi ya'ia, fa böi lafakao ndra'o si fayaŵa andrö!
123 Omasido sibai u'ila wangorifi andrö ba taroma li satulö andrö khöu.
124 Be'e dali wa'ebua dödöu andrö, wamatörö enoniu andre, ba fahaö ndra'o ba gamakhoitamö andrö.
125 Enoniu ndra'odo; fa'atua-tua be'e khögu, ena'ö aboto ba dödögu wamaduhu'ömö andrö.
126 Baŵa wolau sa'ae khö Yehowa; no labe'e faya goroisamö andrö.
127 Da'ö mbörö, wa omasido goroisamö andrö, moroi ba gana'a, moroi ba mbalaki.
128 Andrö utehe fefu nifakhoimö andrö; fefu lala waya, ba u'ogorofi.

S.

129 Sahöli-höli dödö wamaduhu'ömö andrö; andrö itöngöni tödögu.
130 Nat teboka daroma limö andrö, ba mohaga; falukha wa'aboto ba dödö zadölö tödö.
131 Ubokai mbawagu, owökhi dödögu, humulu ba goroisamö andrö.
132 Otahögö ndra'odo ba ebua'ö dödöu khögu, törö lala ba zangomasi'ö töimö andrö!
133 Abe'e'ö mbekagu ba lala limö andrö ba böi be'e ifatörö si lö atulö hadia ia!
134 Efa'ö ndra'o ba wamakao niha ya'odo, ena'ö u'o'ö goroisamö andrö.
135 Hagaini genonimö andre bawau, ba fahaö ndra'o ba gamakhoitamö andrö.
136 No falawu idanö hörögu, mo'elea, me lö mu'o'ö goroisamö andrö.

T.

137 Satulö ndra'ugö Yehowa, ba satulö wanguhukumö andrö.
138 Famaduhu'ömö andrö, ba ba wa'atulö ö'oroi'ö mege, ba ba wa'aduhu manö.
139 I'ado sa'ae fönugu andrö, me no olifu zamakao ya'o daroma limö andrö.
140 Si lö fabaya hadia ia daroma limö andrö, ba i'omasi'ö enonimö andre.
141 Side-ide ndra'odo, ba si lö ba dödö niha bö'ö, ba lö solifudo oroisamö andrö.
142 Fa'atulömö andrö, ba no fa'atulö si lö mamalö-malö, ba no si duhu goroisamö andrö.
143 No göna ndra'o fa'abu dödö ba fa'atosasa; ba fa'omuso dödögu goroisamö andrö.
144 Fa'atulö wamaduhu'ömö andrö, ba si lö mamalö-malö; be'e khögu wa'aboto ba dödö, ena'ö aurido!

U.

145 Mu'ao ndra'o, moroi si'aikö ba dödögu: Fondrondrongo khögu, Yehowa! U'o'ö gamakhoitamö andrö.
146 U'angaröfi li ndra'ugö, tolodo, ena'ö u'o'ö gamakhoitamö andrö!
147 Lö börö moluo na, ba mu'ao ndra'o; udöna-döna ba limö andrö.
148 Ihulö wamosasi zi bongi andrö hörögu, ba wamatou-tou taroma limö andrö.
149 Fondrondrongo ligu, ba wa'ebua dödöu andrö; he Yehowa, orifi ndra'o, dali lala andrö khöu!
150 Lahatö'ö ira sanao horö, si no aröu oroisamö andrö.
151 Sahatö ndra'ugö, ya'ugö Yehowa, ba si duhu manö goroisamö andrö fefu.
152 No ara sa'ae u'ila ba wamaduhu'ömö andrö, wa no öhonogöi ia sirugi si lö aetu.

W.

153 Faigi wa'anumanagu andre, ba efa'ö ndra'odo! Lö'ö sa solifudo oroisamö andrö.
154 Fatunö huhuogu andrö ba efa'ö ndra'o; orifido, fatörö ba limö andrö!
155 Ba zebua horö andrö, ba no aröu wangorifi, me lö ba dödöra amakhoitamö andrö.
156 No ebua wa'ahakhö dödöu andrö, ya'ugö Yehowa, orifido, fatörö ba lala andrö khöu.
157 No ato zolohi ya'odo ba samakao ya'o, ba lö uböhöli wamaduhu'ömö andrö.
158 No u'ila zo'olalöŵa andrö, ba ogoro ndra'o, me lö ba dödöra taroma limö andrö.
159 Nehegö, wa no somasi oroisamö andrö ndra'odo; he Yehowa, orifido, ba wa'ebua dödöu andrö!
160 Ahonoa daroma limö andrö, ba si duhu, ba si lö aetu lala wa'atulö andrö khöu.
Ŵ.
161 Lagohi ndra'o salaŵa, lö börö, ba taroma limö andrö zata'u dödögu.
162 Omuso dödögu niŵa'ömö andrö, fa'omuso dödö zanöndra hare sebua.
163 Si fatuwu ba dödögu waya ba u'ogorofi; ba oroisamö andrö, ba omasido.
164 Mewitu ma'ökhö usuno ndra'ugö ba nifakhoimö andrö, satulö andrö.
165 Ba zomasi oroisamö andrö, ba fahöna wa'ohahau dödö, ba lö manendre ira.
166 Udöna-döna wangorifi andrö khöu, ya'ugö Yehowa, ba u'o'ö goroisamö andrö.
167 Itöngöni wamaduhu'ömö andrö tödögu, ba no tobali omasido sibai ia.
168 U'o'ö goroisamö, awö wamaduhu'ömö andrö; duduma höröu sa atö lalagu andrö fefu.

Z.

169 Akha irugi ndra'ugö fangarö-ngarögu andrö, ya'ugö Yehowa; be'e khögu wa'aboto ba dödö, fatörö ba niŵa'öu andrö.
170 Folala khöu wakaosagu andrö; orifi ndra'odo, fatörö ba niŵa'öu andrö.
171 Luaha wanuno ya'ugö dania mbewegu, öfahaö sa ndra'o ba gamakhoitamö andrö.
172 Sanuno taroma limö andrö dania legagu, me no satulö goroisamö andrö fefu.
173 Ya möi fanolo khögu dangau andrö; noa sa utuyu khögu goroisamö andrö.
174 Omasido wangorifi andrö khöu, ya'ugö Yehowa; ba fa'omuso dödögu goroisamö andrö.
175 Akha anau nosogu, ena'ö usuno ndra'ugö; ba hana na itolo ndra'o hukumö andrö.
176 Si no elungu ndra'odo; alui genonimö andre, nifangalui biri-biri si suna; lö'ö sa solifudo oroisamö andrö.

Faza 120

Sinunö ba we'amöi misi yaŵa.

 Fangarö-ngarö ba zanandraŵa andrö, ba danö niha bö'ö 

1 No u'angaröfi li Yehowa, ba wa'abu dödögu andrö, ba no ifondrondrongo khögu.
2 He Yehowa, efa'ö ndra'odo ba mbewe andrö, sofaya, ba ba lela si falimo!
3 Hadia nilau lela si falimo khöu, ba hadia ninönönia khöu?
4 Ono wana ba zabölö ni'atarösi, ba bo galitö, ba manaze.
5 Alai ndra'o, me no si fatewu ba Mesekhi ndra'odo, me ba nose Gedara sodo!
6 No abölö ara ndra'odo ba zi fa'udu ba wa'atulö!
7 Satulö ndra'o, ba na muhededo, ba lasao'ö wasöndrata.

Faza 121

Sinunö ba we'amöi misi yaŵa.

 Fangandrö ba zondrorogö Iraono Gizeraeli 

1 Ufaöga hörögu, ufaigi hili andrö: Heza i'otarai fangorifigu?
2 Fangorifigu andrö, ba i'otarai Yehowa, samazökhi banua si yaŵa, awö danö.
3 Lö'ö sa ibe'e mangiwa gaheu; samaigi-maigi ya'ugö andrö, ba lö manuköu.
4 Hiza, lö manuköu zamaigi-maigi Iraono Gizeraeli andrö ba lö mörö.
5 Sondrorogö ya'ugö Yehowa; ilumö'ö ndra'ugö Yehowa ba gambölöu.
6 Lö ihandro ndra'ugö sino na ma'ökhö, ba he baŵa ba zi bongi.
7 Irorogö ndra'ugö Yehowa, itimba zi lö sökhi fefu, irorogö nosou.
8 Yehowa zamaigi-maigi fofanöu, awö wangawuliu, i'otarai da'e, irugi zi lö aetu.

Faza 122

Sinunö ba we'amöi misi yaŵa; khö Dawido.

 Fanunö zomuso tödö; famahowu'ö Yeruzalema ba zi möi ba gowasa andrö 

1 Omuso dödögu, me lamane khögu: "Möi ita ba gosali Yehowa andrö!"
2 Ba mbawa gölimö tebato ndra'aga, ya'ugö Yeruzalema!
3 Yeruzalema andrö, si no mufuli mutaru'ö, banua nihaogö famaböbö!
4 Ba zi möi misi yaŵa mado andrö, mado khö Yehowa andrö, dali goroisa andrö ba Ndraono Gizeraeli, ba wanuno töi Yehowa.
5 Ba da'ö sa tefedadao dadaoma andrö, ba wanguhuku, dadaoma nono Dawido andrö.
6 Mifahowu'ö Yeruzalema andrö! Ya falukha wa'ohahau dödö zomasi ya'ugö!
7 Ya atulö bakha barö göli khöu, ba ya monaha wa'ohahau dödö ba gödo andrö khöu!
8 Börö dalifusögu ba si fahuwu khögu, wa umane: "Ya monaha wa'atulö khöu!"
9 Börö nomo Lowalangida Yehowa andrö, wa u'alui zi sökhi khöu.

Faza 123

Sinunö ba we'amöi misi yaŵa.

 Fangandrö fa'ahakhö dödö Lowalangi 

1 Khöu ufaöga hörögu ya'ugö sidadao ba zorugo.
2 Hiza, si mane hörö genoni ono matua, sanöngöni tanga zokhö ya'ira, ba si mane hörö genoni ono alawe, ba danga zokhö ya'ira ira alawe, si manö göi höröda ba khö Lowalangida So'aya, irege ihakhösi tödö ita.
3 Hakhösi tödö ndra'aga Yehowa, hakhösi tödö ndra'aga! noa sa aföli sibai ndra'aga wango'aya andrö.
4 No biha wa'aföli dödöma wa'iki zebua hokha andrö, awö wa lö ba dödö zi fayaŵa andrö ya'aga.

Faza 124

Sinunö ba we'amöi misi yaŵa; khö Dawido.

 Fangandrö saoha gölö fangorifi andrö khö Lowalangi ba fanuno ya'ia 

1 Na tenga Yehowa mena'ö zi oawögö ya'aga — ya lamanö Iraono Gizeraeli.
2 Na tenga Yehowa mena'ö zi oawögö ya'aga, me maoso khöma niha,
3 ba noa sa'ae latölö auri ndra'aga mena'ö, me tesao wönura khöma.
4 Noa sa'ae inönöi mena'ö ndra'aga idanö andrö, ba no itörö mena'ö nosoma idanö sebua andrö.
5 No itörö mena'ö nosoma idanö andrö sebua hokha.
6 Nisuno Yehowa, si lö molulu ya'aga ö mbohara andrö.
7 No aefa nosoma, hulö wofo ba wesu ba zolau fesu wofo; no aetu wesu andrö, ba no aefa ndra'aga.
8 Fangorifima andrö, ba ba döi Yehowa so ia, ba döi Yehowa andrö samazökhi banua si yaŵa, awö danö.

Faza 125

Sinunö ba we'amöi misi yaŵa.

 Fanötöna ba Lowalangi, sanolo satulö tödö andrö 

1 Sanötöna khö Yehowa andrö, ba no hulö hili Ziona andrö, si lö mangiwa, si lö tebulö, irugi zi lö aetu.
2 Si tefasui Yeruzalema, ba hili, ba Yehowa zamasui banuania andrö, i'otarai da'e, irugi zi lö aetu.
3 Tenga sa si lö tebulö wamatörö zanao horö tana ba zatulö tödö, fa böi mulalö danga zatulö tödö, ba horö.
4 Ebua'ö dödöu, Yehowa, ba zatulö andrö ba ba zadölö tödö.
5 Ba sanaŵa lala sabila, ba ya meziŵa ilulu Yehowa, awö zanao horö andrö. Ya falukha wa'ohahau dödö Ndraono Gizeraeli!

Faza 126

Sinunö ba we'amöi misi yaŵa.

 Fangandrö, ena'ö alua te'ohe mangawuli ni'oloi'ö andrö 

1 Me i'ohe mangawuli Yehowa zangawuli andrö, banua Ziona, ba no hulö zangifi ita.
2 Fahöna ba mbawama wa'iki ba fahöna ba lelama lua-lua wa'omuso dödö.
3 Ba lamane niha baero: "Sebua nilau Yehowa khöra!" Ya'ia, sebua nilau Yehowa khöda, ba omuso dödöda.
4 He Yehowa, ohe mangawuli ni'oloi'ö andrö, si mane na öfuli öfo'idanö mbombo ba danö si raya.
5 Se'ege-ege ba wanaru, ba ma'iki-iki dania ba wamasi.
6 Mege-ege ia, na möi ia molohe ba danö tanömö andrö, ba na mangawuli, na manao bua nowi ia, ba ma'iki-iki.

Faza 127

Sinunö ba we'amöi misi yaŵa; khö Zelomo.

 Moroi ba Lowalangi i'otarai fefu howu-howu 

1 Na tenga Yehowa zangotomosi omo, ba zaya-zaya gölö halöŵö zotomo andrö. Na tenga Yehowa zanaro banua ba zaya-zaya gölö wa lö mörö zanaro andrö.
2 Zaya-zaya gölö wa ahulö maoso ami, awö wa alaŵa mbongi möi mörö, wemanga ölömi, serege dödömi, si manö göi wame'enia ba zomasi ia, barö wemörö.
3 Hiza, okhöta nibe'e Yehowa ndraono, böli gölö nga'ötö andrö.
4 Si mane ono wana ba danga zabölö, si manö nono matua ba wa'abölö mege.
5 Ya ahowu niha andrö, si fahöna da'ö ba naha nono wana, lö falukha ira wa'aila; na so huhuora ba zi fa'udu khöra, ba mbawa göli.

Faza 128

Sinunö ba we'amöi misi yaŵa.

 Fa'ohahau dödö zatulö tödö andrö, yomo khöra 

1 Ya ahowu dozi sangata'ufi Yehowa, sanörö lala andrö khönia.
2 Ö'a gölö dangau andrö; ya ahowu ndra'ugö, sohahau tödö ndra'ugö.
3 Fo'omou andrö, ba no hulö ŵeŵe nagu sowua, baomou, ba iraono andrö khöu, ba no hulö ndraha falo, tefasui meza khöu.
4 Hiza, si manö howu-howu ba niha sangata'ufi Yehowa.
5 Yamufahowu'ö ndra'ugö Yehowa, moroi ba Ziona, ba yagö mu'ila wa'ohahau dödö Yeruzalema andrö, fa'omuso dödöu, götö wa'anau nosou.
6 Ba yagö falukha ma'uwu! Ya falukha wa'ohahau dödö Ndraono Gizeraeli!

Faza 129

Sinunö ba we'amöi misi yaŵa.

 Famasugi ba dödö famakao andrö si no göna ira 

1 No lö aetu lafakao ndra'o, i'otarai iraono ndra'odo — ya lamanö sa'ae Iraono Gizeraeli.
2 No lö aetu lafakao ndra'o, i'otarai iraono ndra'odo, ba tebai sa atö lahöndrögö ndra'odo.
3 No lafaku-faku hulugu sonowi andrö, no ebolo lafahufa.
4 No i'etu'ö Yehowa wesu andrö, nilau zebua horö; Yehowa satulö andrö.
5 Si falukha fa'aila ba sangawuli furi dania zi fa'udu ba Ziona andrö.
6 Ya hulö ndru'u ba gero zagö ira, saleu sa'ae, na lö'ö na'i molai;
7 si lö möi ba danga zamasi, ba si lö möi noro zanutuyu ngalai.
8 Ba böi laŵa'ö sanörö: "Yawahowu'ö ami Yehowa! Mafahowu'ö ami ba döi Yehowa andrö!

Faza 130

Sinunö ba we'amöi misi yaŵa.

 Fangandrö soroi si'aikö ba dödö, ba fanötöna fangefa horö 

1 Moroi ba gohokoho u'angaröfi li ndra'ugö, Yehowa!
2 He So'aya, fondrondrongo ligu andre! Be'e mbörö dalingau ba li wangandrögu!
3 Na ötanö ba dödöu ena'ö horö andrö, ya'ugö Yehowa, ba ha niha zi tola, ya'ugö So'aya?
4 Ba no so ba khöu wangefa horö, ena'ö la'ata'ufi ndra'ugö.
5 Udöna-döna khö Yehowa, ibazebaze'ö tödögu, ba udöna-döna lua-lua linia andrö.
6 Ibazebaze'ö Zo'aya tödögu, moroi ba wombase'ö zanaro andrö fa'amoluo; ya'ia, moroi ba wombase'ö zanaro andrö fa'amoluo,
7 Midöna-döna khö Yehowa, ya'ami Iraono Gizeraeli; khö Yehowa sa so wa'ahakhö dödö, ba fangorifi andrö, ba no fahöna khönia.
8 Ba ya'ia zameta ba Ndraono Gizeraeli lalöra fefu.

Faza 131

Sinunö ba we'amöi misi yaŵa; khö Dawido.

 Fanehe somasi Lowalangi 

1 He Yehowa, lö fayaŵa dödögu ba tenga si so hokha hörögu andre. Lö ubabaya zi tebai ndra'o ba si lö aboto ba dödögu.
2 Si ndruhu, no uhonogö dödögu, lö hede-hedenia, hulö ndraono si no aefa ba mbagi zusu, khö ninania; si mane si no aefa ba mbagi zusu bakha dödögu.
3 Midöna-döna khö Yehowa, ya'ami Iraono Gizeraeli, ya i'otarai da'e, ya' irugi zi lö aetu.

Faza 132

Sinunö ba we'amöi misi yaŵa.

 I. Fa'omasi Dawido, wangotomosi osali khö Lowalangi 

1 Törö tödöu, ya'ugö Yehowa, khö Dawido andrö, fefu wamakao andrö, si no göna ia!
2 Si no fahölu khö Yehowa, si no mamabu'u linia ba zabölö andrö khö Yakobo, wanguma'ö:
3 "Lö möido yomo ba nomogu ose andrö ba lö möido mörö ba gasogu andrö;
4 lö utehe ba hörögu wemörö, ba lö utehe ba guli hörögu wa'alau:
5 Balazi no usöndra naha khö Yehowa, omo khö zabölö andrö khö Yakobo."
6 Hiza, no tarongo ba Geferata so ia; ba ndraso andrö ba Ya'ari tasöndra ia.
7 Damöi ita ba nahiania andrö, ba wangalulu föna mbaku-baku gahenia andrö.
8 Faoso, Yehowa, saŵa zolombase ndra'ugö, ya'ugö andrö, awö dawöla wa'asalaŵamö andrö!
9 Ndramu'obaru wa'atulö ere andrö khöu, ba ndrama'iki zatulö tödö andrö khömö.
10 Böi timba mbawa nibayoinimö andrö, börö genoniu Dawido andrö!

 II. Amabu'ula li Lowalangi khö Dawido 

11 No fahölu Yehowa khö Dawido, si ndruhu-ndruhu, si lö iwu'ai, no imane: "Ma'uwumö ufedadao ba dadaomamö andrö."
12 Na lö laböhöli iraonou wawu'usa li andrö khögu ba famaduhu'ögu, ba nifahaögu ya'ira, ba dumadao göi dania nonora ba dadaomamö andrö, si lö mamalö-malö.
13 Noa sa ituyu Ziona andrö Yehowa ba omasi ia ba da'ö soso ia.
14 Da'e golombaseŵa khögu, si lö mamalö-malö, ba da'e soso ndra'o, me no omasido ia.
15 Ufahowu'ö sibai mbalazora, abuso fakhe zi numana khöra ube'e.
16 Ufobaru fangorifi gere khöra, ba omuso dödö zatulö tödö andrö khöra ba ma'iki, ube'e.
17 Ba da'ö ube'e wa'abölö khö Dawido ba ufazökhi wandru khö nibayoinigu andrö.
18 Si fa'udu khönia andrö, ba ufobaru fa'aila; ba ba högönia, ba saembunia si takile."

Faza 133

Sinunö ba we'amöi misi yaŵa; khö Dawido.

 Howu-howu na ha sara dödö zi fatalifusö 

1 Hiza wa'asökhi, ba ha lö omasiö, na ha sara dödö moroi yomo zi fatalifusö!
2 Si mane fanikha samohua ba högö, sowöi mitou ba mbu gambi, ba gambi Ga'aroni andrö, sowöi mitou, irege gahe mbarunia.
3 Si mane namo mbanua andrö ba hili Heremono, sangele mitou; ba da'ö sa'ae ifa'amöi howu-howu Yehowa, fangorifi, sirugi si lö aetu.

Faza 134

Sinunö ba we'amöi misi yaŵa.

 Famarou tödö zi so halöŵö ba gosali, ba wanuno Lowalangi 

1 Hiza, misuno Yehowa, ya'ami enoni Yehowa, fefu, si so ba gosali Yehowa andrö, ba zi bongi!
2 Mifazaŵa dangami ba ni'amoni'ö andrö, ba misuno Yehowa!
3 Yamufahowu'ö ndra'ugö Yehowa moroi ba Ziona, Yehowa andrö, samazökhi banua si yaŵa, awö danö.

Faza 135

I. Famarou tödö, ba wanuno Lowalangi 

1 Haleluya! Misuno döi Yehowa andrö; misuno, ya'ami enoni Yehowa!
2 Ya'ami, si soso ba gosali Yehowa andrö; ba golayama gosali andrö, khö Lowalangida!
3 Misuno Yehowa, me no si sökhi tödö Yehowa andrö; misuno döinia, me no omasiö!
4 Noa sa ituyu Yakobo andrö Yehowa, no ihalö tana khönia Ndraono Gizeraeli.
5 Noa sa'ae aboto ba dödögu, wa no sebua Yehowa, awö wa italu'i fefu Lowalangi bö'ö So'aya ya'ita andrö.
6 Fefu hadia ia zomasi Yehowa, ba ilau, he ba mbanua si yaŵa ba he ba guli danö, ba he ba nasi ba ba zabakha si tou, fefu.
7 Solohe miyaŵa lawuo andrö, moroi ba wondrege danö, somböi teu, awö gari mbanua andrö, sanao'ö baero ba zi fahöna ia angi andrö.
8 Samunu mege si a'a ba wa'atumbu andrö, ba danö Miserayi, i'otarai ba niha, numalö ba guriföra.
9 No ifabe'e'ö khöu dandra ba sahöli-höli dödö, ya'ugö tanö Miserayi, ba khö Wara'o andrö ba ba khö ngoni-ngonia, fefu.
10 Sangalani soi, ha wa'oya, ba samunu razo sabölö:
11 Sihona andrö ba Ogi, razo Mbazana andrö, awö nöri Gana'ana fefu.
12 Ba ibe'e okhöta danöra, okhöta mbanuania Iraono Gizeraeli.
13 He Yehowa, si lö tebulö döimö andrö; götö-götö wa'ara, ba lö olifu niha ndra'ugö, ya'ugö Yehowa!
14 I'ohe sa ba lala huhuo mbanuania andrö Yehowa, ba ihakhösi tödö genoninia andrö.

 II. Faya nadu andrö; fanuno Lowalangi 

15 Adu niha baero andrö, ba firö ba ana'a, nifazökhi danga niha.
16 Mobawa, ba lö muhede; mohörö, ba lö la'ila niha.
17 Motögi dalinga, ba lö larongo li niha ba lö hanu-hanu ba mbawara.
18 Ba tobali fagölö-gölö khöra zamazökhi ya'ira, dozi sanötöna khöra hadia ia.
19 Ya'ami nga'ötö Gizeraeli, misuno Yehowa! Ya'ami nga'ötö Ga'aroni andrö, misuno Yehowa!
20 Ya'ami nga'ötö Lewi andrö, misuno Yehowa! Ya'ami, sangata'ufi Yehowa, misuno Yehowa!
21 Nisuno Yehowa moroi ba Ziona, Yehowa andrö, sowanua ba Yeruzalema andrö! Haleluya!

Faza 136

I. Fanuno fa'asökhi dödö Lowalangi samazökhi banua si yaŵa awö danö 

1 Mi'andrö saoha gölö khö Yehowa, me si sökhi tödö ia; me no si lö aetu wa'ebua dödönia andrö!
2 Mi'andrö saoha gölö khö Lowalangi Lowalangi andrö, me no si lö aetu wa'ebua dödönia andrö!
3 Mi'andrö saoha gölö khö Zo'aya sokhö andrö, me no si lö aetu wa'ebua dödönia andrö!
4 Solau sahöli-höli dödö, sebua, ha ya'ia, me no si lö aetu wa'ebua dödönia andrö!
5 Samazökhi banua andrö, si yaŵa, fa'atua-tuania; me no si lö aetu wa'ebua dödönia andrö!
6 Samologö tanö andre, yaŵa nasi, me no si lö aetu wa'ebua dödönia andrö!
7 Samazökhi sihaga andrö, sebua andrö me no si lö aetu wa'ebua dödönia andrö!
8 Luo andrö, samatörö si ma'ökhö, me no si lö aetu wa'ebua dödönia andrö!
9 Ba baŵa, awö ndröfi, samatörö si bongi, me no si lö aetu wa'ebua dödönia andrö!

 II. Lowalangi sondrorogö Iraono Gizeraeli 

10 Samunu si a'a ba wa'atumbu andrö, ba danö Miserayi, me no si lö aetu wa'ebua dödönia andrö!
11 Ba sangeheta Iraono Gizeraeli ba khöra, me no si lö aetu wa'ebua dödönia andrö!
12 Tangania sabölö andrö ba ta'ionia si no mufadölö, me no si lö aetu wa'ebua dödönia andrö!
13 Sanaba talu nasi zukhu andrö, me no si lö aetu wa'ebua dödönia andrö!
14 Samolala Iraono Gizeraeli ba khönia, me no si lö aetu wa'ebua dödönia andrö!
15 Si hanigö ba nasi zukhu andrö Fara'o, awö zabölö andrö khönia, me no si lö aetu wa'ebua dödönia andrö!
16 Solohe tanga mbanuania andrö, ba danö si mate, me no si lö aetu wa'ebua dödönia andrö!
17 Sangalani salaŵa sebua, me no si lö aetu wa'ebua dödönia andrö!
18 Samunu salaŵa sabölö, me no si lö aetu wa'ebua dödönia andrö!
19 Sihona andrö, razo Ndraono Gamori, me no si lö aetu wa'ebua dödönia andrö!
20 Ba Ogi, razo Mbazana andrö, me no si lö aetu wa'ebua dödönia andrö!
21 Ba ibe'e okhöta danöra andrö, me no si lö aetu wa'ebua dödönia andrö!
22 Okhöta genoninia Iraono Gizeraeli andrö, me no si lö aetu wa'ebua dödönia andrö!
23 Sanörö tödö ya'ita ba wa'anumanada, me no si lö aetu wa'ebua dödönia andrö!
24 Ba sangefa'ö ya'ita ba danga zamakao ya'ita, me no si lö aetu wa'ebua dödönia andrö!
25 Same'e gö nösi guli danö fefu, me no si lö aetu wa'ebua dödönia andrö!
26 Misuno Lowalangi zorugo andrö! Me no si lö aetu wa'ebua dödönia andrö!

Faza 137

Fangenungenu ni'oloi'ö andrö, ba Mbabeli 

1 Ba mbewe nidanö andrö ba Mbabeli dumadao ndra'aga ba mege-egega, me itörö tödöma Ziona.
2 Ba ndraha mbou andrö, si so ba danö, masaitagö mbiola andrö khöma.
3 La'andrö sa khöma wanunö sangoloi'ö ya'aga andrö, ba omasi zamakao ya'aga, na omuso dödöma; lamane: "Milau khöma wanunö Ziona andrö!"
4 He mawisa malau zinunö andrö khö Yehowa, ba danö zotanö?
5 Na olifudo ndra'ugö, Yeruzalema, ba ya ombuyu-mbuyu dangagu kambölö.
6 Ya falemba ba gararogu lelagu andre, na lö itörö tödögu ndra'ugö, na lö ube'e fondrege wa'omuso dödögu Yeruzalema andrö.
7 He Yehowa, sulöni ba Ndraono Gedomo mbaŵa Yeruzalema andrö, ba zi'ao andrö, wanguma'ö: "Midudugö, midudugö ia, irege doyo gehomo khönia!"
8 He ya'ugö ono Mbabeli andrö alawe, nidudugö andrö, ya ahowu zanulöni khöu nilaumö khöma!
9 Ya ahowu zanutuyu ono sawuyu khöu, ba sorasa högöra ba gara!

Faza 138

Khö Dawido.

 Fanuno Yehowa, samondrongo fangandrö andrö 

1 Mangandrö saoha gölö ndra'o khöu, moroi si'aikö ba dödögu, ba zanehe Lowalangi andrö usuno ndra'ugö.
2 Mangalulu ndra'o ba gamaudu gosali andrö khöu, ni'amoni'ö, ba usuno döimö andrö, börö wa'ebua dödöu ba fa lö faröi ndra'ugö, me no ö'ebua'ö gamabu'ula limö andrö, irege italu'i döimö andrö fefu.
3 Me luo mu'ao ndra'o öfondrondrongo ligu; no ö'abe'e'ö dödögu, — no fahöna barö dotogu wa'abölö öbe'e.
4 Sangandrö saoha gölö khöu razo ba guli danö fefu, na no larongo daroma limö andrö.
5 Ba lasuno lala Yehowa andrö, me no ebua lakhömi Yehowa.
6 No salaŵa Yehowa ba i'ila zi numana, ba no aboto ba dödönia zebua hokha, moroi ba zaröu.
7 Na tefasui ndra'o wa'abu dödö ba lalagu andre, ba ö'orifi ndra'odo, ö'oro'ö dangau, fanimba wönu zi fa'udu khögu, ba itolodo kambölöu.
8 Yehowa zangasiwai fefu hadia ia khögu. He Yehowa, si lö aetu wa'ebua dödöu andrö, böi böhöli nifazökhiu tangau!

Faza 139

Khö duka wanunö andrö. Khö Dawido. Sinunö.

 I. Ahori i'ila Lowalangi fefu hadia ia ba lö si lö ya'ia 

1 He Yehowa, ösekhegö ndra'o ba no aboto ba dödöu ndra'odo.
2 Fedadaogu ba femaosogu, ba ö'ila, ba ösöndra gera-eragu, moroi ba zaröu.
3 Ötimba tödöu wowaö-waögu ba femörögu, ba no aboto ba dödöu lalagu andrö fefu.
4 Hiza sa, sambua lö li mbewegu andre, si lö ö'ila manö, ya'ugö Yehowa.
5 No öfa'u'u ndra'odo, he moroi föna ba he moroi furi, ba no ötufa ndra'o tangau.
6 Tebai aboto ba dödögu wangila si manö, lö ukhamö — tebai ulaŵa!
7 Heza usaŵa ba Gehehamö andrö? Heza ubini'ö ndra'odo, ba wamaigiu andrö?
8 Na möido miyaŵa ba zorugo ena'ö, ba no so ndra'ugö ba da'ö; ba na ba mbanua tou u'alui khögu naha wemörö, ba no so ndra'ugö.
9 Na uhalö ena'ö afigu gafi wa'amoluo andrö, na ba wondrege nasi u'alui nahiagu,
10 ba ba da'ö ö'ohe dangagu, ötuyu ndra'o kambölöu.
11 Ba na umane: Yamubalugö manö ndra'odo fa'ogömi-gömi, ya tobali si bongi haga andrö, si tefasui ya'odo,
12 ba tenga si töra fa'ogömi-gömi khöu zogömi-gömi andrö, ba humaga zi bongi andrö, si mane si moluo; si mane haga wa'ogömi-gömi andrö.
13 No ya'ugö zamazökhi buagu andrö, no ya'ugö zomböi ya'odo, ba dalu ninagu.
14 U'andrö saoha gölö khöu wamazökhiu ya'odo, sahöli-höli dödö, si tobali dödö niha; sahöli-höli dödö wolaumö andrö, ba no aboto sibai ba dödögu.
15 Tenga si tobini khöu dölagu andre, me tefazökhi ndra'odo, ba zogömi-gömi, me tewöwöi ndra'o, nifomböwöi duka, ba hunö danö.
16 No i'ila ndra'o höröu, me tanömö niha na ndra'odo, ba no tetanö ba zura khöu mbaŵa andrö fefu, nihonogöi, me sambua lö irugi na.

 II. Fangandrö 

17 Ba no sebua sibai böli gera-erau khögu, ya'ugö Lowalangi, soya sibai gahonoania!
18 Na u'erai ena'ö, ba no oya, moroi ba ngawua nene; na tokea ndra'odo, ba lö si tebulö ndra'o khöu.
19 Ena'ö na öbunu zanao horö andrö, ya'ugö Lowalangi! Ba sange'enge'e, andrö, ba ena'ö na aheta khögu!
20 Sanandraŵaisi ya'ugö, sanötöi töimö ba waya, si fa'udu khöu andrö.
21 Hadia, alakha lö fatiu dödögu ba zi fatiu tödö khöu, ya'ugö Yehowa? Ba hadia, lö u'ogorofi zolaŵa ya'ugö?
22 Fatiu dödögu khöra, fatiusa si no mo'ahonoa; emali ira khögu.
23 Sekhegö ndra'odo, Lowalangi, ya aboto ba dödöu dödögu andrö; tandraigö ndra'odo, ba ya aboto ba dödöu gera-eragu.
24 Ba faigi na ba lala saekhu ba wa'afökhö sodo, ba ohe ndra'o ba lala ba zi lö aetu!

Faza 140

1 Khö duka wanunö andrö. Sinunö khö Dawido.

 Fangandrö fangefa ba zamakao 

2 Efa'ö ndra'o, Yehowa, ba niha si lö sökhi andrö, timba khögu zamakao ya'odo andrö!
3 Si no mamakhai tödöra si lö sökhi, si erogö ma'ökhö mangandrö fasöndrata.
4 La'atarösi lelara, timba lela gulö, söfu gulö no so ba mbewera.
5 Böi lulu ndra'odo ba danga zebua horö, ya'ugö Yehowa, timba khögu zamakao ya'o ena'ö, sangalui folaugö ya'odo.
6 No lalau wesu khögu sebua hokha ba tandraŵa, ba zi tobini, no lafadölö gu'ö ba zinga lala; no lalau mbölödi.
7 No umane khö Yehowa: Lowalangigu ndra'ugö! Fondrondrongo, Yehowa, li wangandrögu!
8 He Yehowa, So'aya ya'o, fangorifigu sabölö, ya'ugö zame'e ba'a-ba'a högögu, na baŵa wasöndrata.
9 Böi o'ö zomasi zebua horö andrö, ya'ugö Yehowa; ena'ö lö fakhai nikhoi dödöra öbe'e.
10 Na maoso zamasui ya'odo andrö, ba yamuhawui ira salakha andrö, ba mbewera.
11 Ya tehawu ira ba galitö; timba ira ba galitö bakha ba ba gohokoho, si tebai möi ira yaŵa.
12 Lö fozu ba danö niha si so lela fanandraŵa, ba samalangögö awönia, ba igohi famakao, itukotuko.
13 U'ila, wa i'ohe ba lala huhuo zebua famakao Yehowa, awö wa i'ohe ba zatulö hadia ia ba zi numana.
14 Ba lasuno dania döimö satulö tödö andrö, ba monahia fönau zadölö tödö.

Faza 141

Sinunö khö Dawido.

 Fangandrö, ena'ö itimba zi lö sökhi Lowalangi 

1 He Yehowa, mu'aodo khöu, ta'i-ta'i ondrasido! Fondrondrongo ligu, na u'angaröfi li ndra'ugö!
2 Akha sumange nifanimbo wangandrögu andre, wamaigiu; ba famazaŵagu tangagu andre, ba akha sumange ni'a, na tanö owi.
3 Fataro zanaro bawagu, ya'ugö Yehowa, ba faigi-faigi mbawandruhö mbewegu andre.
4 Böi tehe ihole'ö ia tödögu ba zi lö sökhi, fa ufazökhi horö, awö niha solau si lö atulö; ba ena'ö na lö u'a zami khöra andrö.
5 Yamubagodo niha satulö, fa'omasinia ndra'odo, yamutegudo, ba fanikha mbugu da'ö, ba böi abua ba högögu; ulau mangandrö na sa, famatimba zi lö sökhi andrö khöra.
6 Nilau si tou ba zisindro gara ba hili zalaŵara; ba larongo daroma ligu andrö, omasiö.
7 Hulö na mamaku niha, na lafahufa danö, si manö wamazaewe tölama andrö ba zinga mbawa göli mbanua tou.
8 Ba ya'ugö sa'ae utöngöni, ya'ugö Yehowa, So'aya ya'o, saŵatögu ndra'ugö, böi tibo'ö nosogu!
9 Böi lulu ndra'o ba wesu andrö, nilaura khögu; ba ba mbölödi, nilau zamazökhi si lö atulö andrö.
10 Hana na alau zebua horö andrö fefu, ba wesu andrö khöra, gasa-gasa wanörögu.

Faza 142

1 Famahaö; khö Dawido, me so ia ba dögi narö hili andrö. Fangandrö.

 Fangandrö fangorifi ba fanolo, soroi si'aikö ba dödö 

2 Mu'aodo khö Yehowa, ebua ligu; ukao khönia, ebua ligu.
3 Ubokai khönia zabu dödögu, safökhö khögu u'ombakha'ö khönia.
4 Na no erege bakha dödögu, ba ya'ugö zangila lalagu andrö. No lalau wesu khögu, nibini'ö, ba lala andrö nitörögu.
5 Hole'ö ba gambölö höröu, ba faigi: samösa lö sangila ya'odo; lö'ö manö saŵatögu; samösa lö sanofu ya'odo.
6 Mu'aodo khöu, ya'ugö Yehowa, umane: Saŵatögu ndra'ugö, urakhagu ba danö niha sauri.
7 Fondrondrongo wangarö-ngarögu; noa sa erege sibai dödögu; efa'ö ndra'o ba danga zolohi ya'odo andrö, me tebai ulaŵa ira!
8 Heta ba gurunga andrö nosogu, ena'ö usuno döimö andrö! Lafasui dania ndra'odo satulö tödö, na öfatörö khögu zi sökhi.

Faza 143

Sinunö khö Dawido.

 Fangandrö fangefa ba zi fatiu tödö 

1 He Yehowa, fondrondrongo wangandrögu, be'e mbörö dalingau ba wakaosagu andre! Ba wa lö faröi ndra'ugö fondrondrongo khögu, ba wa'atulömö andrö.
2 Ba böi ohe ba huku genonimö andre, lö'ö sa satulö fönau, niha sauri.
3 Noa sa igohi ndra'odo si fatiu tödö andrö, no ihundragö tou ba danö nosogu, no ifaförö ndra'o ba zogömi-gömi sibai, si mane si mate ba götö föna andrö.
4 Ba no ariri bakha dödögu, no oköli dödögu, barö dotogu.
5 Itörö tödögu götö föna andrö, u'alu-alui tödögu wolaumö andrö fefu, ufatou-tou tödögu, halöŵö dangau andrö.
6 U'oro'ö dangagu khöu, humulu bakha dödögu khöu, hulö danö soköli.
7 Ta'i-ta'i fondrondrongo khögu, ya'ugö Yehowa! Humulu dödögu: Böi bini'ö khögu mbawau, fa böi fagölö-gölö ndra'odo ba zilalö mitou ba gohokoho.
8 Hulö wongi farongogö khögu wa'ebua dödöu andrö, udöna-döna sa'ae khöu; oroma'ö khögu lala andrö, nitörögu, khöu sa'ae ufazaŵa dödögu!
9 Efa'ö ndra'o ba danga zi fatiu tödö khögu, ya'ugö Yehowa! Khöu usaŵa.
10 Fahaö ndra'o ba wolo'ö somasi ndra'ugö, Lowalangigu sa ndra'ugö; yamu'ohe dangagu Ehehamö si sökhi andrö, ba lala sadölö!
11 Ba döimö andrö, ya'ugö Yehowa, orifi ndra'odo; ba wa'atulömö andrö efa'ö dödögu ba wa'abu dödö andrö!
12 Ba hori zi fatiu tödö khögu, ba wa'ebua dödöu andrö, ba fakiko zamakao ya'odo fefu, me no enoniu ndra'odo!

Faza 144

Khö Dawido.

I. Lowalangi zaŵatö Ndraono Gizeraeli ba nemalira andrö ==

1 Nisuno Yehowa, we'e-we'e dödögu andrö, samahaö tangagu ba wanuwö ba tuturugu ba wasöndrata.
2 Fangabe'egu, ba hili khögu, hatigu, ba sangorifi, ya'odo, balusegu ba tötönafögu, same'e barö mbawagu banuagu andrö.
3 He Yehowa, hadia niha andrö, wa öbe'e ba dödöu, ba hadia nono niha, wa öfaigi ia?
4 Hulö nangi niha, ba hulö lumö sanörö mbaŵania andrö.
5 He Yehowa, dada mbanua si yaŵa andrö khöu ba ae mitou; babaya hili andrö, ba manimbo!
6 Lau gari mbanua ba fazawili ira; efasi nono wana andrö khöu, ba wameta'u ya'ira!
7 Oro'ö dangau moroi si yaŵa; söbido moroi ba nidanö sebua ba orifido; efa'ö ndra'o ba danga nono niha bö'ö andrö.
8 Niha solau faya bewera, ba kambölöra, ba no kambölö si falimo.

 II. Fangandrö howu-howu, famahowu'ö Iraono Gizeraeli andrö 

9 He Lowalangi, ulau khöu zinunö si bohou; ulau khöu mbiola nitika andrö, si fulu sinali.
10 Khöu, sangabölö'ö razo, sangefa'ö enoninia Dawido ba mbawa zi'öli famunu andrö.
11 Fadönidö, efa'ö ndra'odo ba danga nono niha bö'ö andrö; niha solau faya bewera, ba kambölöra, ba no kambölö si falimo.
12 Ena'ö hulö zinanö nihaogö fange'ebua nono matua khöma, gasa-gasa wa'amo'ahonoa wa'ebua; ba ono alawe andrö khöma, ba ena'ö hulö daru nahe nifoe andrö, taru nahe ba gödo.
13 Ena'ö mo'ösi halasama, naha ngawalö mbalazo; ya mo'ono mbiri-birima andrö, ba ngahönö, ba ngafulu ngahönö, ba mbenuama.
14 Ya abeto zigelo zaŵima — böi ya atöla göli ba böi falukha wa'atu'a [nemali]; böi ya terongo wangarö-ngarö ba newalima.
15 Ya ahowu soi andrö, si falukha si manö! Ya ahowu soi andrö, si möi Lowalangi Yehowa andrö!

Faza 145

Fanunö; khö Dawido.

 Fanuno fa'abölö Lowalangi ba wa'ebua dödönia ba famatörönia hadia ia 

1 Da'ufarongogö duriamö andrö, ya'ugö Lowalangigu, razo; ba lö ubulö'ö wanuno töimö andrö, irugi zi lö aetu!
2 U'erogö ma'ökhö wanuno ya'ugö, irugi zi lö aetu lö ubulö'ö wanuno töimö andrö!
3 Sebua Yehowa ba niforege fanuno, ba tebai isöndra tödö niha wa'ebuania andrö.
4 Yamusuno si sagötö niha halöŵömö andrö, ba zi sagötö, ndramu'ombakha'ö wolaumö andrö, folau zabölö."
5 Da'udunö-dunö lakhömi wa'asalaŵamö andrö, soadu andrö, awö zahöli-höli dödö andrö khöu.
6 Ba ndramufatunö wa'abölö walaumö andrö, sata'u niha, ba halöŵöu sebua andrö, ba ya'odo zamatunö.
7 Ndramufalua baero wamasugi ba dödö fa'ebua dödöu andrö, si no fahöna, ba ya owua-wua dödöra ba wa'atulömö andrö.
8 Sebua tödö Yehowa ba sahakhö tödö, ebolo dödönia ba no fahöna wa'asökhi dödö.
9 Idozigö niha wangebua tödönia khöra, ba irugi niwöwöinia fefu fa'ahakhö dödönia andrö.
10 Lasuno ndra'ugö Yehowa, fefu niwöwöimö andrö, ba satulö tödö andrö khöu, ba manunö khöu.
11 Lafatunö lakhömi wa'asalaŵamö andrö, ba itörö lira wa'abölöu.
12 Ba wame'e ba dödö niha folaumö andrö, folau zabölö, awö wa'ebua lakhömi wa'asalaŵamö andrö.
13 Amatöröŵau andrö, ba no amatöröŵa si lö tebulö, irugi zi lö aetu, ba famatöröu andrö, ba no si götö-götö fa'ara.
14 Ituwu Yehowa fefu zalau ena'ö, ba ifaöga fefu zi no aöndrö.
15 Dozi hörö niha manötöna khöu, ba öbe'e göra na inötö.
16 Obokai dangau ba ö'abusoi'ö fefu zauri somasi ira.
17 Satulö Yehowa, ba lala andrö khönia fefu, ba sebua tödö, ba wolaunia, fefu.
18 No ahatö Yehowa, ba zi angaröfi li ya'ia, fefu, ba zi angaröfi li ya'ia soroi ba dödö.
19 I'o'ö zomasi zangata'ufi ya'ia, ifondrondrongo we'aora ba itolo.
20 Irorogö Yehowa zangomasi'ö ya'ia, fefu, ba dozi sebua horö andrö, ba ihori ba danö.
21 Ba yamufarongogö wanuno Yehowa bewegu andre ba yamusuno döinia ni'amoni'ö andrö ösi guli danö, fefu, si lö mamalö-malö ba sirugi si lö aetu.

Faza 146

Famarou tödö ba wanötöna khö Lowalangi, me no ha ya'ia zangorifi 

1 Haleluya, suno Yehowa, ya'ugö tödögu!
2 Da'usuno Yehowa, götö wa'anau nosogu: ba manunödo khö Lowalangi, götö wa'ara ndra'odo ba guli danö.
3 Böi midöna-döna ba zalaŵa, ono niha, si lö fangorifi.
4 Na aetu nosonia, ba ifuli tobali tanö; na luo da'ö, ba awai nikhoi dödönia.
5 Ya ahowu ba zi no möi sangorifi Lowalangi Yakobo andrö, sanötöna khö Lowalanginia Yehowa,
6 samazökhi banua, awö danö, ba asi, awö nösinia andrö fefu; si lö faröi ia, irugi zi lö aetu.
7 Solohe ba lala huhuo nifalangögö andrö, same'e gö ba zolofo; i'efa'ö nikuru andrö Yehowa.
8 Yehowa zamokai hörö zau'a andrö; Yehowa zamaöga si no aöndrö; i'omasi'ö zatulö tödö Yehowa.
9 Irorogö zi fatewu andrö Yehowa; itolo zi lö ama, si lö ina, awö lakha mbanua andrö; ba sebua horö andrö, ba i'ohe ba lala elungua.
10 Razo Yehowa, irugi zi lö aetu, Lowalangiu andrö, ya'ugö Siona, götö-götö wa'ara. Haleluya!

Faza 147

I. Fanuno Lowalangi zi so andrö fefu 

1 Haleluya! Misuno Yehowa, me si sökhi wanunö andrö khö Lowalangida, me omasiö; si nangea wanunö andrö.
2 Ifuli itaru'ö Yeruzalema andrö Yehowa; i'ozaragö Ndraono Gizeraeli andrö, nifazawili.
3 Ya'ia andrö, sangebe'e'ö si no arasa tödö andrö, sodalu-daluni safökhö khöra.
4 Sangerai ha wa'oya ndröfi andrö, sanötöi töira fefu.
5 No ebua Zo'aya ya'ita andrö, ba no fahöna wa'abölö khönia: no si lö fondrege wa'aboto ba dödönia andrö.
6 I'abe'e'ö nifakao andrö Yehowa ba ihöndrögö zebua horö, irugi danö tou.
7 Mi'anunö khö Yehowa, ya fao wangandrö saoha gölö; misuno Lowalangida, wolau biola nitika andrö side-ide!
8 Sangalu banua lawuo, same'e teu ba danö, samatumbu'ö du'u ba hili.
9 Same'e gö ba gurifö niha andrö ba ba nono gaga andrö, si'ao khönia.
10 Tenga somasi ia wa'abölö kudo, ba lö ba dödönia wa'esolo waha niha.
11 Somasi Yehowa, ba sangata'ufi ya'ia, sanötöna fa'ebua dödönia andrö.

 II. Fanuno Lowalangi Ndraono Gizeraeli andrö sondrorogö ya'ira 

12 Suno Yehowa, ya'ugö Yeruzalema; suno Lowalangimö andrö, ya'ugö Siona!
13 Ya'ia zangaro lazi andrö ba mbawa göli khöu, ba samahowu'ö iraono baewali khömö.
14 Lö ifa'amöi ba danöu zanuwö, i'abusoi'ö ndra'ugö fakhe si sökhi.
15 Ifa'ema ba danö goroisania; si fagohi daroma linia andrö.
16 Ilau deu si baku andrö, hulö mbu mbiri-biri, ba ilau namo sabe'e, hulö nawu.
17 Ilau si tou deu kara andrö, fa'ebua zi sambasambawa; ha niha zanaha fa'oafu andrö khönia?
18 Ba ilau linia, ba mangulu ibe'e; ifatörö nangi andrö khönia, ba mangele nidanö.
19 Ifarongogö khö Yakobo daroma linia ba khö Gizeraeli gamakhoitania, awö lala andrö khönia.
20 Ba niha bö'ö, ba lö nilaunia si manö; ba lala andrö khönia, ba lö la'ila. Haleluya!

Faza 148

Famarou banua si yaŵa ba tanö si tou, ba wanuno Lowalangi 

1 Haleluya! Misuno Yehowa, moroi ba mbanua si yaŵa, misuno ia ba zalaŵa yaŵa!
2 Misuno ia, ya'ami mala'ika khönia fefu; misuno ia, ya'ami, sabölö khönia, dozi!
3 Misuno ia, ya'ugö luo ba ya'ugö baŵa; misuno ia, ya'ami döfi sihaga andrö, fefu.
4 Misuno ia, ya'ami fondrege mbanua si yaŵa ba ya'ami idanö, si so yaŵa mbanua si yaŵa andrö!
5 Ndramusuno döi Yehowa andrö; me no börö niŵa'önia, wa tefazökhi ira.
6 Ba no ihonogöi naha khöra, si lö tebulö; no ifakhoi lala, si tebai lasawö.
7 Misuno Yehowa, moroi ba guli danö; ya'ami saliŵa-liŵa ba nasi, awö zabakha si tou andrö, fefu!
8 Ya'ami alitö ba teu kara ba teu si baku ba simbo, ba angi sabölö andrö, samalua niŵa'önia andrö.
9 Hili andrö, ba hili-hili fefu, eu sowua andrö, ba eresi fefu;
10 saliŵa-liŵa ba danö ba urifö niha, fefu, ba kuökuö ba fofo andrö sihombo;
11 razo ba guli danö, awö soi niha fefu, samatörö niha ba sanguhuku ba guli danö, fefu.
12 Ono matua ba ono alawe ba satua ba iraono.
13 Ndramusuno döi Yehowa, me no ha töinia zebua: italu'i danö ba italu'i mbanua si yaŵa lakhöminia andrö!
14 Ba no i'alaŵa'ö dandru andrö ba mbanuania, fanuno satulö tödö andrö khönia, fefu, Iraono Gizeraeli andrö, banua sahatö khönia. Haleluya."

Faza 149

Fanunö mbanua Lowalangi andrö, si möna 

1 Haleluya! Milau khö Yehowa zinunö si bohou; nisuno ia ba mbanua satulö tödö andrö!
2 Ya omuso dödö Ndraono Gizeraeli zomböi ya'ia andrö, ya owua-wua dödö nono matua Ziona razora andrö.
3 Ndramusuno döinia andrö, ba wolaya, ndramanunö khönia wamözi aramba, awö wolau biola nitika andrö sebua!
4 Me no i'omasi'ö mbanuania andrö Yehowa; ifoadu fangorifi zebua famakao andrö.
5 Ya owua-wua dödö zatulö tödö ba lakhömi andrö, ndrama'iki ba gasora tou.
6 Fanuno Lowalangi ba mbewera ba gari si faoma bawa ba dangara.
7 Ba wolau balö ba niha baero ba ba wangotu'ö soi bö'ö.
8 Ba worate razora ba ba wokalo si'öli si so töi khöra.
9 Ba wamatörö khöra huku andrö, si so ba zura; tobali lakhömi zatulö tödö andrö khönia, fefu, zi manö. Haleluya!

Faza 150

Famarou tödö, ba wanuno Lowalangi 

1 Haleluya! Misuno Lowalangi ba ni'amoni'ö andrö khönia! Misuno ia ba hati saro andrö khönia!
2 Misuno ia ba wolaunia andrö, nifolau zabölö! Misuno ia, dali wa'afahöna wa'asalaŵania andrö!
3 Misuno ia, milau dorofe! Misuno ia, milau mbiola nitika, sebua, awö mbiola nitika, side-ide!
4 Misuno ia, mibözi garamba ba mi'olaya! Misuno ia, milau mbiola nidekha ba mifao zurune!
5 Misuno ia, mibözi waritia si sökhi li! Misuno ia, mibözi waritia sebua li!
6 Fefu zi so hanu-hanu, ba ndramusuno Yehowa! Haleluya!

AMAEDOLA ZELOMO

Faza 1

I. Huhuo

1 Amaedola khö Zelomo, ono Dawido, razo Ndraono Gizeraeli.
2 Ena'ö tesöndra wa'atua-tua ba fangenanö, ena'ö aboto ba dödö huhuo zatua-tua
3 Ena'ö latema wotu, fangatua-tua, ba fa'atulö ba fa'adölö ba fanörö lala si sökhi.
4 Ena'ö lasöndra wa'aboto ba dödö si lö mangila watahögö na, ba ena'ö atua-tua nono matua ba ena'ö motödö.
5 Na ifondrondrongo satua-tua, ba tedou wa'aboto ba dödönia, ba si no motödö, ba isöndra lala sadölö, 6 fa aboto ba dödönia gamaedola side-ide ba amaedola sebua, awö daroma li zatua-tua, awö dahö-dahö andrö khöra.
7 Fangata'ufi Yehowa mböröta wa'aboto ba dödö, ba ba zambö tödö, ba lö ba dödö wa'atua-tua ba he fotu.

 II. Famangelama fa böi ladönisi ita niha si lö sökhi 

8 Fondrondrongo, onogu, wamangalama namau, ba böi ositengagö wamahaö ninau andrö.
9 Saembu omasiö sa'ae da'ö ba högöu ba hulö nifatali ba mbagiu.
10 He onogu! Na ladönisi ndra'ugö samazökhi si lö sokhi, ba böi o'ö.
11 Na lamane: "Tabu, datatarogö zadölö tödö, ba tafagönaisi zi lö horö, lö börö-börö.
12 Tatölö auri ira, si mane banua tou, ba si lö horö, ba si mane silalö mitou ba goho-koho.
13 Ba tasöndra ngawalö gana'a si sökhi; ba tafo'ösi nomoda nirabu andrö.
14 Fagölö-gölö dania gurakhada; ha sambua mbolada, ya'ita fefu."
15 Ba ya'ugö, onogu, ba böi fao ndra'ugö khöra; böi hundragö lalara andrö.
16 Ba zi lö sökhi lasaŵa; aösö ira wamunu niha.
17 Zaya-zaya gölö sa, na lalau gu'ö ba zanehe wofo fefu.
18 Ya'ira, ba la'alui wamunura, la'alui lala wangetu'ö nosora.
19 Da'ö lalara, dozi ira, sangisö ana'a; ibunu ira fangisöra andrö.

 III. Fogaoni wa'atua-tua, ba wolo'ö khönia, ena'ö aefa ita ba zamakiko andrö 

20 Mu'ao wa'atua-tua baewali, ifarongogö linia ba golayama.
21 Ba zinga misa, ba zato niha baolayama, mu'ao ia; ba mbawa göli ba mbanua fahuhuo ia, imane:
22 "He ya'ami, si lö tödö, ha wa'ara tö na omasi ami walötödö andrö? Ba ha wa'ara na omasi zango'aya wango'aya andrö, ba ha wa'ara na fa'udu zambö tödö ba wa'aboto ba dödö?
23 Mi'otahögö wotu andrö khögu! Hiza, ufalua khömi Gehehagu; aboto ba dödömi daroma ligu ube'e.
24 Me no mu'ao ndra'o, ba me tekhömi, me no u'oro'ö dangagu, ba me lö same'e ba dödö.
25 Me no mi'ositengagö sa'ae wamolalagu tödömi, fefu, ba me lö ni'o'ömi fotu andrö khögu.
26 Ba ma'iki göi ndra'odo, na göna ami famakiko, u'o'aya ami, na itörö ami ameta'uö.
27 Na itörö ami sata'u ami, hulö deu laöhö, ba na so moroi sa wamakikomi, hulö nangi sabölö, na ihawui ami famakao ba fa'atosasa.
28 Awena dania la'angaröfi li ndra'o, ba lö utema lira; la'alui ndra'o, ba lö lasöndrado.
29 Börö me no fatuwu khöra wa'aboto ba dödö, ba me lö nitehera fangata'ufi Yehowa.
30 Lö edöna ira mege wamolalagu tödöra, ba no la'ositengagö wotu andrö khögu, fefu.
31 Andrö la'a dania lua-lua nitöröra andrö, ba abuso ira nikhoi dödöra andrö.
32 Famunu zowöhö-wöhö andrö wanandrora, ba famakiko zambö tödö wa lö ba dödö andrö khöra.
33 Ba ha niha zamondrongo khögu, ba ahono ba danö, ba lö abu dödö; lö fa'ataunia wamakiko.


Faza 2

I. Ba Lowalangi i'otarai fa'atua-tua si ndruhu andrö, ya'ia wangata'ufi Lowalangi 

1 He onogu, na ötehe huhuogu ba na ötanö ba dödöu goroisagu,
2 fa öbe'e mbörö dalingau ba wa'atua-tua, fa aolo dödöu ba wangera-ngera.
3 Na ökaoni wa'aboto ba dödö, na öfahede wangila watahögö;
4 na ögohi ia, nifolohi firö; na ö'alui nifangalu-ngalui girö-girö si no tobini —
5 Awena dania aboto ba dödöu wangata'ufi Yehowa andrö, ba awena ösöndra wa ö'ila watahögö Lowalangi.
6 Yehowa sa zame'e fa'atua-tua, ba mbawania alua wa'aboto ba dödö, awö gera-era dödö.
7 No ibe'e yaŵa wangorifi khö zadölö tödö, irorogö zanörö lala si sökhi.
8 Ena'ö lö tebulö ira ba lala satulö ibe'e, ba itimba zi lö sökhi ba lala zatulö tödö andrö khönia.
9 Awena dania aboto ba dödöu hadia zatulö ba hadia lala, awö wa'adölö, awö fefu zinörö si sökhi.

 II. Itimba khöda zi lö sökhi ba famaelungu ba horö 

10 Na no möi ba dödöu wa'atua-tua ba na omasiö dödöu wa'aboto ba dödö andrö.
11 Ba ba'a-ba'a zi lö sökhi khöu wangenanö andrö ba sondrorogö ya'ugö gera-era dödö,
12 ba wangefa'ö ya'ugö ba lala si lö sökhi andrö, ba niha solau huhuo sabila,
13 ba zondroi lala sadölö andrö, wanörö lala sogömi-gömi,
14 somuso tödö ba wamazökhi si lö zökhi, ba sa'iki ba zabila,
15 somasi lala sabila, ba sanörö lala elungua.
16 Itimba khöu fa'atua-tua andrö ndra'alawe bö'ö andrö, ira alawe baero, salösö lela.
17 Si no fabali khö zi fahuwu khönia, me ono alawe ia, ba si no olifu wawu'usa li andrö, khö Lowalanginia.
18 Omonia ba no aolo ba wa'atekiko, ba ba mbanua niha tou aekhu lalania andrö.
19 Dozi si möi khönia yomo, ba lö mangawuli; ba lö'ö sa'ae lasöndra lala wangorifi.
20 Ena'ö ötörö lala niha si sökhi; böi hole'ögö moroi ba lala zatulö tödö.
21 Satulö sa zi so ba danö dania, ba si lö horö zi tosai ba danö.
22 Ba nihori ba danö zebua horö andrö, ba nideha zi faröi.

Faza 3

I. Famarou tödö ba wanötöna khö Lowalangi ba ba wolo'ö fotu khönia 

1 He onogu, böi olifugö'ö goroisagu andrö, ba tanö ba dödö nifakhoigu.
2 Ya'ia sa zame'e fahöna khöu wa'anau noso, noso ba ndröfi ba fa'ohahau dödö!
3 Fa böi aefa khöu wa'omasi ba fa lö faröi; be'e aya ba mbagi khöu, ba ba naha zura ba dödöu tanö ia.
4 Ba ösöndra wa'ebua dödö ba fa'afaduhu dödö, ba Lowalangi ba ba niha.
5 Döna-döna khö Yehowa, moroi si'aikö ba dödöu, ba böi abe'e dödöu ba wa'onekheu.
6 Böi aefa dödöu khönia, gofu hadia ia lala khöu, ba ya'ia zangadölö töröŵau.
7 Böi bali satua-tua ndra'ugö: ata'ufi Yehowa ba aröu'ögö ba zi lö sökhi.
8 Da'ö wangabe'e nösiu ba fangokafu dölamö.
9 Fosumange Yehowa ana'au andrö ba si a'a nisöndra fefu.
10 Ba fahöna dania nösi halasamö ba falawu agu wolazi andrö khöu.
11 He onogu, böi ositengagö wotu khö Yehowa, ba böi fatuwu khöu wanegunia.
12 Somasi Yehowa sa, ba i'otu'ö, ba ba nono sebua dödönia, ba ifatörö zafökhö.

 II. Fanuno fa'atua-tua, si tohude moroi ba danö bö'ö fefu ba samohare niha 

13 Ya'ahowu zanöndra fa'atua-tua, awö niha sogamö fa'aboto ba dödö.
14 Fanöndra ya'ia, ba no tohude moroi ba wanöndra firö, ba hare ba khönia, ba italu'i gana'a.
15 Si sökhi moroi ba mani-mani ia, ba fefu ngawalö mbarasi khöu, ba lö fagölö-gölö khönia.
16 Ba dangania kambölö, ba fa'anau noso ba ba dangania kabera, ba ana'a ba fa'ebua döi.
17 Lalania andrö, ba no lala omasiö, ba fefu döröŵa andrö khönia, ba ba wa'ohahau dödö aekhu.
18 Eu sowua fangorifi ia, ba zi olembai ya'ia, ba ya'ahowu zi lö mamöhöi.
19 Fa'atua-tua mege wolata danö khö Yehowa, ba era-era dödö khönia wamazökhi mbanua si yaŵa.
20 Era-erania wamabali nidanö, ba mowöi namo, moroi yaŵa ba lawuo.
21 He onogu, böi aefa-aefa ia ba duduma höröu, böi böhöli wa'aboto ba dödö ba fangila watahögö.
22 Ba tobali fangorifiu ba aya ba mbagiu.
23 Awena dania ötörö lalamö, lö hadia ia, ba lö manendre'ö.
24 Na öleagö tou ndra'ugö, ba lö si tokea'ö, ba na mörö'ö, ba si sökhi wemöröu.
25 Lö ameta'uö si tobali dödöu, ba lö ata'u'ö wamakiko sebua horö andrö na itörö.
26 Tötönaföu sa Yehowa, ya'ia zamatörö aheu, fa böi alau ba gu'ö.

 III. Famarou tödö ba wa'ahakhö dödö ba ba wa'ebolo dödö 

27 Böi abua gölöu wanolo si numana, na ö'ila ötolo.
28 Böi ŵa'ö khö nawöu: "Ae'e ua, ba fuli'ö khögu, mahemolu ube'e khöu"; me no so khöu.
29 Böi fakhai zi lö sökhi khö nawöu, si no ahono-hono ba ngaiu.
30 Böi fasosoni niha, si lö börö-börö, na lö horönia khöu.
31 Böi afökhöi tödö zamalangögö awönia, ba sara böi omasi ndra'ugö lalania andrö.
32 Ni'ogorofi Yehowa sa'ae zanörö lala elungua; ba si fahuwu ia ba zadölö tödö.
33 Göna fangelifi Yehowa nomo zebua horö, ba nahia zatulö tödö, ba ifahowu'ö.
34 I'o'aya zango'aya, ba ba zangide-ide'ö ya'ira, ba i'ebua'ö dödönia.
35 Sumange lasöndra satua-tua, ba sambö era-era, ba lalu'i wa'aila.

Faza 4

I. Famarou tödö zui, famangaösö, ba wangalui fa'atua-tua 

1 Mifondrondrongo, ya'ami ono matua, wamangelama nama, mitöngöni, ena'ö misöndra wa'aboto ba dödö.
2 Famahaö si sökhi sa ulau khömi, böi olifu ami goroisagu.
3 Me iraono na ndra'o khö namagu, ono si lö abölö na, si ha sambu-sambua, rorogöfö ninagu,
4 ba ifahaö ndra'o amagu, imane khögu: "Tanö ba dödöu daroma ligu: böi olifugö'ö goroisagu, ba auri ndra'ugö!.
5 Alui wa'atua-tua; alui wa'aboto ba dödö; böi olifu'ö huhuogu andre, ba böi böhöli!.
6 Böi aefa ia ba dödöu, ba irorogö ndra'ugö; omasi'ö, ba itimba khöu zi lö sökhi.
7 Da'ö mböröta wa'atua-tua: Alui wa'atua-tua ba alui wa'aboto ba dödö; be'e bölinia fefu hadia ia zi so khöu.
8 Ya ebua ba dödöu ia, ba ibali'ö salaŵa ndra'ugö; ebua döimö ibe'e, na ötalagui ia.
9 Ifo'aya högöu aya omasiö; saembu si sökhi sibai ifa'ema khöu..

 II. Fanuturu lala niha satulö; famangelama ba lala zebua horö 

II. 10 Fondrondrongo onogu, be'e ba dödöu huhuogu, andre, ba anau nosou..
10 Ufahaö ndra'ugö ba lala wa'atua-tua, ba lala satulö ufatörö  ndra'ugö..
12 Na mowaö-waö'ö, ba lö hadia ia zi fatimba ba gaheu, ba fagohi'ö, ba lö alau'ö.
13 Olembai wamahaö andrö; böi böhöli; aro'ö khöu me fangorifiu.
14 Böi saŵa lala zebua horö, ba böi törö döröŵa zi lö sökhi..
15 Böi hundragö ba böi törö; hole'ögö, törö zi tambai!
16 Tebai sa mörö ira, na lö nifazökhira si lö sökhi; lö alau höröra, na lö nibe'era te'ala niha.
17 Ö horö göra, ba famalangögö niha wangokafu dödöra, no timba nagu.
18 Lala zatulö andrö, ba mohaga ba wa'amoluo, si tedou-dou, irege haga ba zi ma'ökhö.
19 Ba lala zebua horö andrö, ba no ogömi-gömi, si mane si bongi; lö oroma khöra hadia nitendrera..

 III. Lala wa'atua-tua andrö, ba ba wa'auri aekhu 

20 He onogu, fondrondrongo niŵa'ögu, be'e mbörö dalingau ba huhuogu andre.
21 Böi aefa-aefa ia ba duduma höröu, tanö ba hunö dödöu!
22 Fangorifi sa ia ba zanöndra eluahania, dalu-dalu nösi ma'asambua..
23 Ba si a'ania, ba faigi-faigi dödöu; khönia i'otarai fa'auri.
24 Böhöli wa'atefuyu huhuo, ba timba walimosa mbewe.
25 Ya'adölö höröu, ba ya atulö miföna guli dalimbou andrö.
26 Tulo tödöu nitörö gaheu, ba böi ya mangiwa lala andrö khöu fefu..
27 Böi hole'ögö, he ba gambölö ba he ba gabera; böi itörö aheu zi lö sökhi..

Faza 5

I. Famangelama ba ndra'alawe si lö sökhi 

1 He onogu, fondrondrongo wa'atua-tua andre khögu; be'e mbörö dalingau ba wa'aboto ba dödö.
2 Ena'ö lö aefa khöu wotödö, ba ena'ö lö aefa ba mbeweu, wa ö'ila watahögö.
3 Sowöi ŵe ŵani sa mbewe ndra'alawe bö'ö andrö, ba salösö moroi ba wanikha lelania.
4 Ba ba gafuriata, ba afeto ia moroi ba gawökhu ba atarö, si mane gari si faoma bawa.
5 Ba wa'atetiko mitou isaŵa, ba ba mbanua tou aekhu lalania.
6 Lö'ö manö isöndra lala wangorifi, no muzaŵa döröŵania, ba lö aboto ba dödönia.
7 Andrö mifondrondrongo khögu, ya'ami ono matua, böi olifu ami huhuogu andre!
8 Aröu'ögö khönia; böi hatö'ögö ba mbagi nora khönia.
9 Fa böi ölulu ba niha bö'ö wa'asökhi döimö, ba böi ötehe ndröfimö andrö ba zi lö fa'ahakhö dödö.
10 Fa böi la'a gölöu niha bö'ö, ba böi te'oloi'ö ba nomo niha bö'ö lua-lua wa'erege dödöu.
11 Fa böi sangarö-ngarö ndra'ugö ba gafuriata, na ariri nösiu.
12 Fa böi ömane dania: Hadia, wa no fatuwu khögu wamangelama mege, hadia wa lö ba dödögu wotu?
13 Wa lö ufondrondrongo li zamahaö ya'o, wa lö u'o'ö khö zangombakha lala khögu?
14 Hatö ma'ifu tö, ba falukhado wa'atekiko bakha ba hunö gowuloa mbanua.

 II. Fanuno farongasa satulö 

15 Ba mba'a khöu badu nidanö, hadia zalua ba gumbu khömö.
16 Ma dania isaŵa baero idanö gumbu khöu, ma itörö newali luaha hele.
17 Fa'u'u ia khöu, böi tehe ba mbö'ö, ba ngaiu.
18 Ya ahowu gumbu andrö khöu, ba ena'ö omuso dödöu ndra alaweu me ono matua ndra'ugö!
19 Si hulö mböhö si alawe omasiö, si hulö zi alawe nago si sökhi sibai; ya hulö zi fadoro mabu ndra'ugö zusunia, ba ya owua-wua dödöu wa'omasinia andrö, böi yamamalö-malö.
20 Hana sa wa edöna owöhö'ö ba mbö'ö, ya'ugö onogu; hana wa edöna ötalagui ndra'alawe baero?
21 Lala niha fefu, ba noa sa'ae oroma khö Yehowa; fefu döröŵa niha, ba itulo tödönia.
22 Ba horönia andrö alau zebua horö, ba zinali golalöŵania tekabi.
23 Tekiko ia, me no ambö fotu mege; elungu ia ba wa'abölö wa'awöhö mowa andrö khönia.

Faza 6

I. Famangelama ba we'amöi ba wali 

I. 1 He onogu, na no möi'ö ba wali khö nawöu, na no ötangai hadia ia ba niha bö'ö,,
2 na no öfesu ndra'ugö beweu, na no muböbö dangau taröma liu.
3 ba o'ö khögu da'e, onogu: fuli efa'ö ndra'ugö; me no ölulu ndra'ugö ba danga nawöu; ae'e, angalulu ba forege khö nawöu andrö.
4 Böi tehe ua wemörö ba höröu, abe'e'ö guli höröu, fa böi alau.
5 Alui wangefa'ö ya'ugö ba dangania, si mane nago, si mane fofo ba danga zolau fuka.

 II. Famangelama ba wa'areu 

6 Ae faigi zikhö andrö, ya'ugö si no areu; faigi gamuatania, ena'ö ösöndra wa'atua-tua.
7 Lö salaŵa khöra, lö mandru, lö solohe,
8 Ba la'alui zui mbalazora, na baŵa mosino, lahöna göra, na baŵa wamasi.
9 Ha wa'ara na öfadölö ndra'ugö ba zalo, ya'ugö sareu? Ha wa'ara maoso'ö, wamöhöli femörö?
10 Ma'ifu tö wemörö, ma'ifu tö wemörö-mörö manu andrö, ma'ifu tö wamatahö tanga,,
11ba so moroi sa wa'anumana, hulö zikoli ba fa'ambö, si mane niha si no mangaro.

 III. Famangelama ba walimosa ba hadia ia horö bö'ö 

12 Niha si lö guna, niha si si lö yaŵa zolau-lau faya bewenia.
13 Ifamö'i hörönia, ifaudugö ahenia hadia ia, ituturu turunia.
14 No tefuyu dödönia, fadoro ifakhai zi lö sökhi, ifobörö wasosota.
15 Andrö göna ia famakao si lö mudöna-döna; i'ogomuzaö afufu ia, lö samadöhö.
16 Önö balö zi fatuwu ba hörö Yehowa, ba fitu ni'ogorofinia.
17 Hörö si fayaŵa, ba lela sofaya, ba tanga samunu niha si lö horö,
18 ba tödö, samakhai si lö atulö, ba ahe si fagohi ba zi lö sökhi.
19 Ba sasi sofaya, solau si lö duhu, ba samobörö fagua-guasa ba zi fatalifusö.

 IV. Famangelama ba ndra'alawe si lö sökhi 

20 He onogu, o'ö goroisa namau andrö, ba böi zi lö ba dödöu wamangelama ninau.
21 Tanö ba dödöu, böi aefa-aefa; taŵi ba mbagiu.
22 Na mofanö'ö, ba ena'ö ya'ia zamatörö ya'ugö, ba na mörö'ö, ba ya'ia zamaigi-maigi ya'ugö, ba na tokea'ö, ba ya'ia zihede khöu.
23 Fandru sa goroisa andrö ba sulu wamangelama; ba fanegu ba fotu andrö, ba no lala wangorifi.
24 Ena'ö lö öbabaya ndra'alawe si lö sökhi andrö, ba ena'ö lö öfondrondrongo lela ndra'alawe baero andrö, si no alösö.
25 Böi i'isö tödöu wa'asökhi mbawania, ba böi ifesu ndra'ugö bu hörönia.
26 Ira alawe somasi fohorö, ba ifa'anumana ita, irege lö öda sa'ae, ba donga zodonga, ba möi famunuda, i'oloi'ö nosoda, sebua böli andrö.
27 Hadia, ta'ila tabe'e galitö ba nono mbaruda, ba lö akhozi mbaru?
28 Ba ta'ila tatörö mbo galitö, ba lö ariri gaheda?
29 Si manö göi lala zi möi ba ndra'alawe nawönia; lö zi lö fotu ba zombambaya ya'ia.
30 Ebolo na dödö ba zanagö, na managö ia ba wamo'ösi talunia, na olofo ia.
31 Ba na lara'u ia ba mewitu i'ali, he ahori nibaya-bayania.
32 Ba ha niha zi horöni donga zodonga, ba si lö tödö; sedöna mamakiko ya'ia zolau si manö.
33 Fa'ate'ala ba fa'aila isöndra; tebai sa'ae i'ezosi ia, ba wa'ailania andrö.
34 Mofönu sa ndramatua ibe'e fa'olohu andrö, ba lö fa'ebolo dödö, na baŵa wolau balö.
35 Lö ba dödönia hölu, ba he ana'a sebua öbe'e khönia, ba lö itema.

Faza 7

I. Tohu-tohu wamarou tödö 

1 He onogu, böi olifugö'ö huhuogu andre, ba iro'irö'ö ba dödöu goroisagu.
2 Böi taya ba dödöu goroisagu, ba auri'ö; töngöni nifakhoigu andrö, nifamaigi-maigi ono hörö.
3 Böbö ia ba durumö, ba ba naha zura ba dödöu ötanö ia..
4 Be'e töi wa'atua-tua dalifusöu alawe, ba töi wa'aboto ba dödö zomasi ya'ugö, ono alawe.
5 Ena'ö itimba khöu ndra'alawe bö'ö andrö, ira alawe baero, salösö lela..

 II. Famangelama ba wesu-fesu ndra'alawe si lö sökhi 

II. 6 Noa sa ufaigi ba zandrela nomogu, ba darali andrö.
7 Ba u'ila nono matua si lö tödö, ba zi lö mangila watahögö na, ba nono matua andrö oroma khögu.
8 Itörö newali, ihene watalinga, isaŵa nomo ndra'alawe andrö.
9 Me bongi, me ibörötaigö ogömi-gömi ba zi bongi.
10 Ba hiza, ifaondragö ia ira alawe, monukha ndra'alawe si lö sökhi ba si lö sökhi bakha dödö.
11 Ira alawe sabao, safaito, si tebai ahono-hono yomo;
12 so, ba ba onga so ia, ba so, ba ba newali ba mbini-mbini fefu manaro ia.
13 Da'ö zondra'u ya'ia, fa'ago bawa khönia, ba imane khönia, lö aila'aila:
14 "So mege gömögu sumange fangorifi, ba no ube'e me maökhö nifabu'ugu andrö.
15 Andrö möido mamaondragö ya'ugö, ba wangalui ya'ugö, ba noa göi falukha ita..
16 No uhaogö gasogu, no ube'e gambala, awö lembe sigara-gara, muko Ndrawa Miserayi.
17 No ulau emuri ba aloe ba kuli mani ba gasogu.
18 Tabu, talau famasimasi, sara wongi; ta'omusoi'ö dödöda, wanalagui awöda.
19 Ira matua, ba noa sa mofanö, no möi mukoli ba zaröu.
20 No i'ohe dokosa gana'a, awena ba duli mangawuli ia?"
21 Ifaelungu nono matua andrö fehede nihaogö-haogö, idönisi bewenia salösö andrö.
22 Ba i'anema'ö i'o'ö khönia, hulö göröbao, ni'ohe ba wanaba, ba hulö zowöhö, nifesu ahe.
23 Irege ifabali gatenia ono wana; si mane fofo sondrölö ya'ia ba wesu, si lö mangila, wa famununia.

 III. Ba wa'atekiko aekhu lala andrö khönia 

24 Andrö mi'o'ö khögu, ya'ami ono matua, ba mibe'e ba dödömi huhuogu andre.
25 Böi yamuhole'ö ia tödöu ba lala andrö khönia, ba böi elungu'ö ba nitörönia andrö.
26 No ato tou nibunu, nibözinia tou; ba nibununia fefu, ba tenga ha ma'ifu.
27 Omonia andrö, ba no lala ba mbanua tou, ba mbate'e zi mate aekhu..

Faza 8

I. Dozi niha ikaoni fa'atua-tua andrö 

1 Hadia, lö mu'ao wa'atua-tua andrö? Hadia, lö ifarongogö linia fa'aboto ba dödö?
2 Ba zuzu hili yaŵa ba zinga lala ba ba waerua lala i'iagö.
3 Ba zinga mbawa göli, ba mbalö mbanua, ba mbawa lala miyomo mu'ao ia, imane:
4 "Khömi, iramatua, muhede ndra'o, ba nono niha ufarongogö ligu:
5 Ya'ami soŵöhöwöhö, mifondrondrongo wangila watahogö ba ya'ami si lö tödö mifondrondrongo wa'aboto ba dödö!
6 Mifondrondrongo, ba hadia zoadu ufatunö, satulö wehede mbewegu.
7 Si duhu ilau lelagu, ba hadia ia horö, ba i'ogorofi bewegu.
8 Satulö fefu wehede mbawagu; lö hadia ia zi tefuyu ba lö si lö atulö.
9 Ahori isöndra geluaha sangila watahögö, ba lö si fatimba ba zi no manöndra fa'aboto ba dödö.
10 Andrö mi'omasi'ö wamangelama andre khögu, moroi ba wirö, ba mi'omasi'ö wa'aboto ba dödö zi duhu, moroiba mbalaki.
11 Ebua sa mböli wa'atua-tua, moroi ba mböli mani-mani; fefu hadia ia zomasi niha, ba lö fagölö-gölö khönia."

 II. Sebua sibai böli ia 

12 "Ya'odo fa'atua-tua, ba no si so fa'onekhe, ba ufa'ema wa'aboto ba dödö.
13 Fangata'ufi Yehowa, ba no fa'ogoro ba zi lö sökhi; hokha ba fayaŵasa ba fanörö lala si lö sökhi, ba no sogoro ndra'o.
14 Khögu so wamolala tödö ba fangabe'e; fa'aboto ba dödö ndra'odo; khögu wa'abölö.
15 Balazi ndra'o, wa la'ila mamatörö niha bö'ö razo, awö wa lahonogöi zatulö samatörö andrö.
16 Samatörö andrö ba salaŵa, dozi sanguhuku ba guli danö, ba moroi khögu, wa no salaŵa ira.
17 U'omasi'ö zomasi ya'odo, ba sangalui ya'odo, fatua ono matua ira, ba lasöndra ndra'o.
18 So khögu gana'a ba fa'ebua döi, girö-girö si lö tebulö ba fa'atulö.
19 Fangata'ufi ya'odo, ba no tohude moroi ba gana'a, moroi ba mbalaki; ba nisöndra khögu, ba no tohude, moroi ba wirö si sökhi.
20 Lala satulö utörö, tödö lala sadölö,
21 ba wamo'ana'a somasi ya'odo, ba wamo'ösi arö dawöla khöra."

 III. Samolala tödö Lowalangi ia ba wamazökhi tanö'a andrö 

22 "Yehowa mege zomböi ya'odo, böröta lala andrö khönia, böröta halöŵönia föna.
23 Ba götö föna sibai sa'ae tefataro ndra'odo, ba mböröta, me tefobörö danö.
24 Me lö'ö na mu'abakha'ö nasi, tumbu ndra'o; me lö umbu na, sabölö idanö.
25 Lö'ö na mufadane dane hili ba lö hili-hili na, ba no tumbu ndra'odo.
26 Me lö nifazökhinia tanö na, awö mbenua misa, awö mböröta danö andrö.
27 Me ifazökhi mbanua si yaŵa sa ba no sodo; me i'aro'ö zi no amaedola wayo yaŵa nasi;
28 Me ifataro lawuo si yaŵa ba me ihonogöi gumbu ba zabakha si tou.
29 Me ihonogöi wondrege nasi, fa böi isawö niŵa'önia dulu, ba me ilata danö;
30 Ba ya'odo duka khönia, fa'omuso dödö ndra'o [khönia], ero ma'ökhö, famai ndra'o fönania, lö mamalö-malö.
31 Famaido ba guli danö andrö khönia, ba somuso tödö ndra'o ba nono niha." 

 IV. Solo'ö khönia ba sauri 

32 "Andrö mifondrondrongo khögu, ya'ami ira onogu; ya ahowu sa zanörö lala andrö khögu!
33 Mifondrondrongo wamangelama andre, ena'ö atua-tua ami; böi mi'ositengagö!
34 Ya ahowu niha, samondrongo khögu, ba wanaronaro ba zinga mbawandruhö khögu, ba wamaigi-maigi ehomo fatambai mbawandruhö andrö khögu!
35 Sanöndra ya'odo sa, ba isöndra wa'auri; falukha ia wa'ebua dödö khö Yehowa.
36 Ba si lö manöndra ya'o, ba i'alani ia; dozi si fa'udu khögu, ba somasi fa'atekiko."

Faza 9

I. Fatomesa wa'atua-tua andrö 

1 No ilau nomonia fa'atua-tua andrö, fitu daru nahe nifofoe.
2 No itaba göröbao ba hadia nitaba bö'önia; no ifaruka nagu andrö khönia, no ihaogö meza.
3 No ifatenge zi manga gazi ono alawe, ba wogaoni niha ba wondrege hili mbanua.
4 "Ha niha zadölö tödö? Ya möi ba da'e!" Imane ba zambö tödö:
5 "Mitabu, mi'a gö andrö khögu ba mibadu nagu andrö nifarukagu!
6 Miböhöli walötödö andrö, ba auri ami; ba mitörö lala wa'aboto ba dödö!"

 II. Omasi zatua-tua i'o'ö wamahaö ya'ia 

7 Sangotu'ö sango'aya, ba ihalö khönia wangaila, ba sanegu sebua horö, ba ita'unöi ia.
8 Ba böi tegu zango'aya, fa böi fatiu dödönia khöu; satua-tua tegu, ba i'omasi'ö ndra'ugö.
9 Fahaö zatua-tua, ba tedou wa'atua-tuania, fobawa lala ba zatulö tödö, ba monönö wangilania.
10 Böröta wa'atua-tua, ba fangata'ufi Yehowa, ba fa'aboto ba dödö Ni'amoni'ö andrö, ba no fa'amotödö.
11 Moroi ba khögu sa tedou wa'anau nosou, ba moroi ba khögu monönö ndröfi götöu andrö.
12 Na atua-tua ndra'ugö, ba khöu moguna wa'atua-tuamö, ba na sango'aya ndra'ugö, ba ha ya'ugö zolu'i.

 III. Ba böi ta'o'ö wondrönisi walötödö andrö 

13 Ira alawe andrö sowöhö mowa, ba lö ahono-hono, si lö tödö ia, ba lö i'ila watahögö hadia ia.
14 Dumadao barö nomo khönia, ba dadaoma ba hili-hili ba mbanua,
15 ba wehede ba zanörö, sondrölö ya'ira ba lalara, imane:
16 "Ha niha zowöhö-wöhö, ba ya möi ba da'e!" Ba ba zi lö tödö, ba imane:
17 "Ami nidanö nitagö ba omasiö kue nibini'ö."
18 Ba lö i'ila, wa no lumö-lumö zi so ba da'ö, wa ba zabakha ba mbanua tou so nikaoninia andrö.

Faza 10

Famahaö ba zatulö. Nilau Zelomo 

1 Fa'omuso dödö namania nono matua satua-tua; ba fangabu dödö ninania nono si lö tödö.
2 Ana'a nisöndra ba zi lö atulö, ba si lö guna; ba fa'atulö dödö, ba i'efa'ö ba wa'amate.
3 Lö ibe'e Yehowa olofo zatulö tödö, ba itimba wangisö zebua horö.
4 Numana dania zareu tanga, ba isöndra gana'a tanga zawölö-ölö.
5 Sangöhöna na baŵa wonowi, ba no ono satua-tua; ba si mörö na baŵa wamasi, ba ono sangailasi ira amania.
6 Fahöna dania huwuhowu ba högö zatulö tödö, ba bewe zebua horö, ba no tobalu falöatulö.
7 Famahowu wa lö olifu niha bö'ö zatulö tödö; ba töi zebua horö, ba obou.
8 Satutua tödö, ba ihalö khönia goroisa andrö; ba si so bewe zowöhö mowa, ba salau dania.
9 Sanörö lala sadölö, ba lö fangabu dödö ba lala, ba sanörö lala sabila, ba oroma dania.
10 Samamö'i hörö, fango'aya, ba ibaosi dödö nawönia; ba si lö aiwö wanegu niha, ba i'atulö'ö ira.
11 Umbu wa'auri mbawa zatulö tödö; ba bewe zebua horö, ba no tobalu falöatulö.
12 Lua-lua watiusa, ba fasosota; ba fa'omasi andrö, ba no balu-balu golalöwa, fefu.
13 Ba mbewe zi so tödö, ba tesöndra wa'atua-tua; ba bözi-bözi zi nangea ba hulu zi lö tödö.
14 Satua-tua, ba lö la'oroma'ö wa'aboto ba dödöra, ba ba mbewe zi lö tödö, ba no ahatö wa'adudu.
15 Sebua ana'a, ba idöna-döna ba gana'ania we'e-we'e dödönia; ba si numana, ba abu dödö ba wa'anumanania.
16 Ölö zatulö tödö, ba tobali fangorifi; ba nisöndra zebua horö, ba tobali horö.
17 Lala ba wa'auri lala zamondrondrongo fotu; ba si lö ba dödö fanegu, ba elungu.
18 Samini'ö fatiusa, ba no sobewe solau faya; ba sama'ema famöbögö si lö sökhi, ba si lö tödö.
19 Ba zoya li, ba lö zi lö olalöŵa; ba sanaha bewenia, ba no sangenanö.
20 Firö omasiö lela zatulö tödö; ba tödö zebua horö, ba hulö zi lö guna.
21 Bewe zatulö tödö, ba same'e gö ba zato; ba si lö tödö andrö, ba mate ba wa'ambö tödö.
22 Ifo'ana'a niha howu-howu khö Yehowa andrö; ba ma'ifu lö inönö fangerege dödö.
23 Ba zi lö tödö, ba omasiö wamazökhi si lö sökhi; ba ba zaboto ba dödö, ba omasiö wa'atua-tua.
24 Sebua horö, ba falukha zata'u ia, ba ba zatulö tödö, ba itörö zomasi ira.
25 Na itörö angi sabölö, ba aetu zebua horö; ba satulö tödö, ba no si so dane-dane si lö mangiwa.
26 Si mane niro aisö ba mboha ba si mane simbo ba hörö, si manö zareu khö zamatenge ya'ia.
27 Fangata'ufi Yehowa, ba i'anau'ö noso; ba niböda ndröfi zebua horö.
28 Fombalo-mbaloi zatulö tödö, ba tobali fa'omuso dödö: ba fanötöna zebua horö, ba tobali faya.
29 Famatörö Yehowa andrö, ba no ba'a-ba'a ba zatulö tödö; ba famakiko ia ba zamazökhi si lö sökhi.
30 Satulö tödö, ba lö mangiwa, irugi zi lö aetu; ba sebua horö, ba si lö nahia ba danö dania.
31 Lua-lua mbawa zatulö tödö, ba fa'atua-tua; ba lela si tefuyu, ba nideha.
32 Bewe zatulö tödö, ba i'ila hadia zomasi niha bö'ö; ba bawa zebua horö, ba no ha sambalö fa'atefuyu.

Faza 11

Tohu-tohu. Fa'atulö soroma ba gamuata 

1 Fali'era si lö atulö, ba no ni'ogorofi Yehowa; ba saga si lö ambö, ba omasi ia.
2 Na so wayaŵasa, ba so göi wa'aila; ba ba zangide-ide'ö ya'ia, ba so wa'atua-tua.
3 Fa'adölö dödö zatulö andrö zamasao ya'ira; ba famakiko zi faröi andrö wa'atefuyura.
4 Ana'a, ba lö i'orifi ita, na baŵa wanguhuku; ba no fangorifi wa'atulö dödö.
5 Fa'atulö zadölö tödö andrö, ba no fangadölö lalania; ba sebua horö, ba alau ba gamuatania andrö, ba horö.
6 I'orifi zadölö tödö fa'atulönia andrö; ba si faröi andrö, ba te'u'u ba wangisönia andrö.
7 Na mate niha sebua horö, ba awai wanötönania; si tobali faya sa wanötöna zanao horö.
8 Satulö tödö, ba te'efa'ö ba wa'atosasa; ba möi fangalinia zebua horö.
9 Ba zanaonao horö, ba bewenia wamakiko nawönia; ba fa'aboto ba dödö wangorifi zatulö.
10 Na ohahau dödö zatulö, ba owua-wua dödö mbanua; ba ma'iki na tekiko zebua horö.
11 Fangazökhi mbanua howu-howu zatulö; ba fanudugö ya'ia mbawa zebua horö.
12 Sambö tödö, ba sango'aya awönia, ba saboto ba dödö, ba lö hede-hede.
13 Samokai si tobini zamatou awönia; ba sadölö tödö, ba ibalugö, na so hadia ia.
14 Ba zi lö folohe, ba adudu mbanua, ba ohahau dödö ba zi lö ambö samolala.
15 Lö zi lö te'ala zi möi fali niha bö'ö; ba si lö omasi fe'amöi ba wali, ba lö fangabu dödö.
16 Ira alawe omasiö, ba isöndra zumange, si mane fanöndra zamalangögö awöra ana'a.
17 Ba niha sebua tödö, ba khönia zi sökhi nisöndrania; ba safaito, ba ifakao nösinia.
18 Sebua horö, ba isöndra hare faya; ba sanaru fa'atulö dödö, ba isöndra mböli gölö si ndruhu.
19 Lua-lua zi ndruhu fa'atulö dödö, ba fa'auri; ba solohi si lö sökhi, ba falukha wa'amate.
20 Si tefuyu tödö, ba ni'ogorofi Yehowa; ba sanörö lala si sökhi, ba i'omasi'ö.
21 Da dangau! Lö zi lö te'otu'ö niha si lö sökhi, ba nga'ötö zatulö tödö, ba te'orifi.
22 Hulö naya balaki ba nikhu zigelo, si manö ndra'alawe si sökhi bawa ba si lö fangenanö.
23 Somasi satulö tödö, ba ha sambalö si sökhi, ba fanötöna zebua horö, ba falukha wanguhuku.
24 Si samösa, ba oya ibe'e, ba tedou-dou manö zi so khönia, ba si samösa, ba i'atalisi zi nangea nibe'e, ba tedou wa'anumanania.
25 Sebua tödö, ba ni'abusoi'ö, ba sangokafui tödö nawönia, ba ni'okafui tödö dania.
26 Si lö edöna mamawa fakhe, ba ni'elifi niha, ba ba högö zamawa, ba tohare howu-howu.
27 Sangalui si sökhi, ba fa'omasi i'alui; ba solohi si lö sökhi, ba nitörö zi lö sökhi.
28 Sanötöna ba gana'ania, ba alau dania; ba satulö tödö, ba auri, si mane bulu zinanö.
29 Samakuyu soroiyomonia, ba angi isöndra, ba sawuyu zatua-tua dania zi lö tödö.
30 Bua-bua zatulö tödö, ba eu sowua fangorifi, ba satua-tua, ba isöndra dödö niha.
31 Hiza, isöndra ba guli danö luonia satulö tödö, ba mendrua manö zebua horö ba samazökhi si lö sökhi.

Faza 12

Amakhoita ba wangenanö ba huhuo 

1 Somasi fotu, ba omasi göi wa'oboto ba dödö, ba si lö omasi fanegu, ba no si lö tödö.
2 Niha si sökhi tödö, ba isöndra wa'omasi Yehowa ia, ba samakhai si lö sökhi, ba ihuku Yehowa.
3 Ba wanao horö, ba lö falukha wa'arö, ba si tebai adeha ŵa'a zatulö tödö.
4 Ira alawe si sökhi tödö, ba no amaedola zaembu aya ba ndra matuania; ba solau si lö moadu, ba hulö wangobou dölania.
5 Era-era zatulö tödö, ba sadölö, ba nikhoi dödö zebua horö, ba falimosa.
6 Fehede zebua horö, ba fangalui famunu niha bö'ö; ba bawa zatulö tödö, ba fangorifira.
7 Nibali'ö arö zebua horö, fa böi ya'ira sa'ae; ba omo zatulö, ba lö tebulö.
8 Dali wa'atua-tuania, na tesuno niha; ba si no tefuyu tödö, ba lö ba dödö nawönia.
9 Sökhi zi lö töi, ba si so sangai halöŵö, moroi ba zi fayaŵa ba sambö balazo.
10 Satulö tödö, ba ihakhösi tödö gurifönia, ba tödö zebua horö, ba no safaito.
11 Sangahalö, ba isöndra zabönö balazo; ba solohi faya-faya, ba si lö tödö.
12 Sebua horö, ba i'isö nösi gu'ö zi lö sökhi; ba ŵa'a zatulö tödö, ba no sanau ölö.
13 Ba golalöŵa mbewenia ifesu ia si lö sökhi; ba satulö tödö, ba lö falukha wamakao.
14 Moroi ba mbua-bua mbewenia fahöna zi sökhi ba niha; ba hadia nilau danga niha, ba mangawuli khönia.
15 Lala zi lö tödö andrö, ba no si sökhi, wamaiginia; ba satua-tua, ba itöngöni, ba tefobawa lala khönia.
16 Fa'abao dödö zi lö tödö, ba i'anema'ö oroma, ba satua-tua, ba ibini'ö wa'aila.
17 Solau si duhu, ba satulö ifalua, ba sasi sofaya, ba falimo.
18 So ösa si falelalela manö, ba hulö nikhu gari; ba lela zatua-tua, ba no dalu-dalu.
19 Bewe si ndruhu, ba lö tebulö; ba lela sofaya, ba si lö arara.
20 Falimosa zi so ba dödö zamakhai si lö sökhi; ba ba zamarou ba wa'atulö ba fa'ömuso dödö.
21 Satulö tödö, ba lö göna famakao; ba ba zebua horö, ba fahöna wangabu dödö.
22 Bewe sofaya, ba ni'ogorofi Yehowa; ba somasi ia zolau si duhu.
23 Niha satua-tua, ba ibini'ö wa'aboto ba dödönia, ba tödö zi lö tödö, ba ifarongogö wa'owöhö mowa andrö khönia.
24 Samatörö dania danga zowölö-ölö; ba si göna rodi dania danga zareu.
25 Fa'abu dödö niha, ba ihöndrögö tou dödö; ba fondrara dödö daroma li nihaogö.
26 Satulö tödö, ba ifaigi wangorifinia; ba ba gelungua aekhu lala zebua horö.
27 Sareu, ba lö ibe'e maliŵa gahuluania; ba fa'owölö-ölö, ba no girö-girö sebua böli, ba niha.
28 Ba lala satulö, ba so wangorifi; ba tenga ba wamunu aekhu lala sadölö.

Faza 13

Tohu-tohu 

1 Ono matua satua-tua, ba ifondrondrongo wotu namania; ba sango'aya, ba lö irongo wanegu..
2 Moroi ba mbua-bua mbewenia i'a zi sökhi niha; ba fangisö zi faröi andrö, ba no famalangögö awöra..
3 Sanaro bewenia, ba irorogö nosonia; ba samonumalö manö bewenia, ba falukha wa'adudu..
4 Tödö zareu, ba mangisö, ba lö boto; ba ba zowölö-ölö, ba fahöna dania wangokafu dödö..
5 Satulö tödö, ba i'ogorofi waya'; ba sebua horö, ba si lö sökhi ba saila ita ilau.
6 Fa'atulö dödö, ba lö ibe'e elungu; ba fanao horö andrö, ba ibe'e alau zi so horö.
7 So zi hokhaini ana'a, ba no si lö'ö; ba so zanguma'ö si numana ia, ba no ebua gana'a..
8 Höli noso niha gana'ania, ba ba zi numana, ba lö tefarongogö wameta'u.
9 Fandru zatulö tödö, ba no si sökhi wehola; ba sulu zebua horö, ba mate..
10 Lua-lua wayaŵasa, ba ha sambalö fasosota; ba samondrongo famobawa lala, ba no si so fa'atua-tua..
11 Ana'a nisöndra ba waya, ba taya-taya; ba sangozaragö si sagosagokhö, ba tedou-dou ibe'e.
12 Tötönafö sogasa, ba ifofökhö dödö; ba na alua zomasi ita, ba no amaedola geu sowua fangorifi.
13 Si lö ba dödö taroma li Lowalangi, ba tekiko; ba sangata'ufi oroisa, ba moböli gölö.
14 Famahaö zatua-tua, ba no umbu wangorifi, fangefa ba dandraŵa wa'amate..
15 Na motödö ita, ba ebua dödö niha khöda ibe'e; ba lala zi faröi andrö, ba no asai'ö.
16 Satua-tua ba motödö wolau hadia ia fefu, ba si lö tödö, ba ifalua waya-faya..
17 Sinenge si lö sökhi, ba alau ba te'ala; ba sinenge si lö faröi, ba ifa'ema wangorifi.
18 Sangositengagö fotu, ba falukha wa'anumana ba fa'aila; ba same'e ba dödö fanegu, ba nifosumange dania..
19 Na itörö somasi ita, ba sökhi dödöda ibe'e, ba famöhöi si lö sökhi, ba fatuwu ba zi lö tödö.
20 Si fao-fao ba zatua-tua, ba atua-tua dania; ba si möi awö zi lö tödö, ba falukha wamunu.
21 Igohi zi so horö famakao; ba ba zatulö tödö, ba tesulöni wa'ohahau tödö.
22 Niha si sökhi, ba ifa'ema ba ma'uwunia zi so khönia; ba ana'a zi so horö, ba ba zatulö tödö möi dania..
23 Na molahoi daso zi numana, ba fahöna mbalazo dania; ba ato zi tekiko ba wa lö atulö.
24 Ba zalimagö bözi-bözi, ba lö fa'omasinia nononia matua; ba sangomasi'ö ononia, ba i'otu'ö fatua iraono..
25 Satulö tödö, ba manga-manga irege abuso; ba talu zebua horö, ba maoho..

Faza 14

Fanuno fa'atua-tua ba niha 

1 Fa'atua-tua ndra'alawe, ba i'otomosi nomonia; ba falötödö andrö ba idudugö tangania.
2 Sadölö tödö wanörö lalania, ba no sangata'ufi Yehowa, ba sanörö lala sabila, ba no sangositengagö ya'ia.
3 Ba mbawa zi lö tödö, ba so mbözi-bözi ba wayaŵasa; ba bewe zatua-tua, ba no ba'a-ba'a zi lö sökhi.
4 Ba zi lö saŵi, ba lö ösi luha; ba ebua tesöndra balazo ba wa'abölö göröbao.
5 Sasi si ndruhu, ba lö ifakhai waya; ba sasi sofaya, ba ifalua baeha waya.
6 Sango'aya, ba i'alui wa'atua-tua, ba lö falukha; ba ba zi so tödö, ba aoha wangalui fa'aboto ba dödö.
7 Erogö niha si lö tödö; lö'ö sa atö ö'ila wa'aboto ba dödö ba mbewenia.
8 Da'ö wa'atua-tua zi so tödö, na aboto ba dödönia lalania andrö; ba fa'owöhö mowa zi lö tödö, ba no famaelungu.
9 Ba zi lö tödö, ba tobali fango'aya ya'ira zumange fameta horö; ba sadölö tödö, ba no si sökhi tödö khö nawöra.
10 [Ha] tödö zangila safökhö khönia; ba tebai ihalö khönia niha bö'ö wa'omuso dödö zamösana.
11 Omo zebua horö, ba nidudugö; ba ose zadölö tödö, ba no amaedola zobowo.
12 So lala si no adölö taŵa'ö, ba lua-luania, ba saekhu ba wa'amate.
13 Barö wa'iki göi afökhö bakha dödö; ba fozu wa'omuso dödö ba fangabu dödö.
14 Tödö si tefuyu, ba abuso dania lalania andrö; ba fangabuso niha si sökhi, ba bua-buania.
15 Sambö tödö, ba ifati fefu hadia ia niŵa'ö; ba satua-tua, ba ifaigi nibekainia.
16 Satua-tua, ba ata'u, ba i'erogö zi lö sökhi; ba sambö tödö, ba mofönufönu, ba lö i'ata'ufi hadia ia.
17 Si ono wönutö, ba ilau nilau zowöhö; ba ba zamakhai falimosa, ba fatiu dödö niha bö'ö.
18 Sambö tödö, ba falukha wa'owöhö; ba satua-tua, ba la'anaembu wa'aboto ba dödö.
19 Si lö sökhi ba lötolalö mangalulu ba zi sökhi; ba sebua horö, ba mangalulu ba mbawa göli ba zatulö tödö.
20 Ba zi numana, ba fa'udu göi zahatö khönia; ba somasi si so ana'a, ba no ato.
21 Si lö ba dödö awönia, ba no salalö; ba ya ahowu zi hakhösi tödö si göna famakao!
22 Hadia, tenga selungu zamakhai si lö sökhi? Ba si falukha fa'omasi ba fa lö faröi zangalui si sökhi.
23 Fefu ngawalö wa'erege dödö, ba mofozu; ba teatea mbewe andrö, ba isaŵa wa'anumana.
24 Ba niha satua-tua, ba saembu ana'a khöra gana'ara; ba fa lö tödö zi lö tödö andrö, ba ha sambalö fa lö tödö.
25 Samaduhu'ö si duhu, ba no sangorifi niha; ba samalua si lö duhu, ba no si falimo.
26 Sangata'ufi Yehowa, ba no si so fanötöna si lö mangiwa; ba ono zi manö, ba no si so saŵatö.
27 Umbu wangorifi wangata'ufi Yehowa andrö, ena'ö lö alau ita ba gu'ö famunu.
28 Fa'ato niha, ba no lakhömi razo; ba na ambö niha, ba si lö boto zalaŵa.
29 Ba zebolo tödö, ba no fahöna wa'atua-tua; ba ba zi ono wönutö, ba fa lö tödö lua-lua.
30 Fa'ebolo dödö, ba no fangorifi mboto, ba fa'afökhö dödö, ba no fa'obou döla.
31 Samalangögö si numana, ba i'o'aya Zomböi; ba si hakhösi tödö si numana, ba ifosumange Zomböi ya'ia.
32 Sebua horö, ba nituli'ö, ba wamakao andrö, si göna ia; ba satulö tödö, ba lö i'abusi tödö na'i wa'amate.
33 Ba dödö zi so tödö andrö, ba no ahono wa'atua-tua; ba si so ba dödö zi lö tödö, ba oroma.
34 Fa'atulö ba no fondrou'ö yaŵa nöri; ba fangailasi soi niha horö.
35 Enoni satua-tua, ba no fa'omasi razo; ba solau saila ita, ba göna fönu.

Faza 15

Fa'atua-tua soroma ba wehede 

1 Fanema li nihaogö, ba i'alösi wönu; ba fangandrö wönu wehede sabe'e.
2 Lela zatua-tua, ba ifalua wa'aboto ba dödö; ba ba mbawa zi lö tödö, ba mangumbu wa'owöhö mowa.
3 Fefu gofu heza, ba ikhamö hörö Yehowa, wamaigi-maigi si lö sökhi, awö zi sökhi.
4 Fa'ehao lela andrö, ba no eu sowua fangorifi; ba fa'atefuyunia, ba mesokho bakha dödö ibe'e.
5 Si lö tödö, ba i'ositengagö wotu andrö khö namania; ba sanöngöni fanegu, ba no satua-tua.
6 Ba nomo zatulö tödö, ba fahöna mbalazo; ba ba nisöndra zebua horö, ba faruka wangadudu.
7 Bewe zatua-tua, ba ifazaewe wa'aboto ba dödö; ba tödö zi lö tödö, ba no tefuyu.
8 Sumange nibe'e zebua horö, ba i'ogorofi Yehowa, ba fangandrö zadölö tödö, ba omasi ia.
9 Lala zebua horö andrö, ba ni'ogorofi Yehowa; ba solohi fa'atulö, ba i'omasi'ö.
10 Ba zondröi lala sadölö, ba te'abe'e'ö wotu; ba sogoro fotu, ba fa'amate fönania.
11 Narako ba awuwukha, ba i'ila-ila Yehowa, ba tenga mendrua manö i'ila-ila dödö nono niha!
12 Sango'aya, ba lö omasi, na lategu ia; lö i'orudugö ia ba zatua-tua.
13 Na omuso dödö, ba ohahau göi mbawa; ba na so wa'abu dödö, ba aragu-ragu göi ia.
14 Tödö zatua-tua, ba i'alui wa'aboto ba dödö; ba bewe zi lö tödö, ba ilau waya-faya.
15 Ba zi no göna famakao, ba lö baŵa si sökhi; ba ba zomuso tödö, ba ero ma'ökhö walöŵa.
16 Sökhi zi lö oya-oya, na fao wangata'ufi Yehowa, moroi ba zi no fahöna, na fao wa lö ahono dödö.
17 Sökhi zi samba figa höwa, na fao wa'omasi, moroi ba göröbao satabö, na fao watiusa.
18 Si ono wönutö, ba ifobörö wasosota; ba sebolo tödö, ba ihonogö wagua-guasa.
19 Lala zareu, ba no hulö zi toba a sa'a-sa'a mao; ba töröŵa zadölö tödö, ba no muhaogö.
20 Ono satua-tua, ba no fa'omuso dödö namania; ba niha si lö tödö, ba i'ositengagö ninania.
21 Si lö tödö, ba omuso dödö ba waya-faya; ba niha satua-tua, ba itörö lala sadölö.
22 Na lö famagölö, ba tobali lö boto niŵa'ö; ba na ato zi so ba huhuo, ba mofozu.
23 Fa'omuso dödö niha mbewenia, wanema li nawönia; ba taroma li ba ginötö, ba ha lö asökhi!
24 Ba zatua-tua, ba miyaŵa isaŵa lala wangorifi andrö khönia, fa böi alua ia ba mbanua tou.
25 Idudugö Yehowa nomo zi fayaŵa, ba i'aro'ö nola lakha mbanua.
26 Ni'ogorofi Yehowa gera-era si lö sökhi; ba sökhi [iŵa'ö] wehede omasiö.
27 Samohu fa'omasi gana'a, ba adudu nomonia ibe'e; ba sogoro femanga gana'a, ba isöndra wa'auri.
28 Tödö zatulö, ba i'alu-alui, he iwisa wanema li; ba moroi ba mbawa zebua horö, ba mangumbu zi lö sökhi.
29 Ba zebua horö, ba aröu Yehowa; ba fangandrö zatulö tödö, ba ifondrondrongo.
30 Fangomuso dödö haga hörö, ba fangabe'e döla duria si sökhi.
31 Tögi dalinga samondrongo fanegu fangorifi, ba ba hunö niha satua-tua monahia.
32 Si lö ba dödö fotu, ba ya'ia i'ositengagö; ba samondrongo fanegu, ba isöndra wa'atua-tua.
33 Fangata'ufi Yehowa andrö, ba no famamaha ba wa'atua-tua, ba föna zumange, ba mowaö-waö wa lö fayaŵa.

Faza 16

Fondrorogö Lowalangi niha ba ömö niha ba Lowalangi 

1 Ba niha so nikhoi dödö; ba moroi khö Yehowa wanema li.
2 Fefu lala niha, ba no si sökhi iŵa'ö tödönia; ba Yehowa zanulo tödö [niha].
3 Be'e balazi Yehowa wolau-laumö andrö; ba mofozu nikhoi dödöu.
4 Fefu hadia ia, ba Yehowa zamazökhi, so daninia; he göi sebua horö andrö, ba mbaŵa wamakao andrö.
5 Dozi sebua hokha, ba ni'ogorofi Yehowa; da dangau! lö zi lö te'otu'ö ira.
6 Sulö golalöŵa wa'omasi ba fa lö faröi; ba famöhöi zi lö sökhi wangata'ufi Yehowa andrö.
7 Na omasi Yehowa lala niha, ba i'atulö'ö göi khönia zi fa'udu khönia.
8 Sökhi zi lö oya-oya, nisöndra ba wa'atulö, moroi ba hare sebua ba wa lö atulö.
9 Ikhoi tödönia lalania niha, ba Yehowa zamatörö bekania.
10 Taroma li faetasa zi so ba mbewe razo; böi ya mosala linia ba wangetu'ö huku.
11 Faliera si lö angaya ba bulu waliera si sökhi, ba no khö Yehowa moroi; nilaunia fefu zaga ba dokosa.
12 Famazökhi si lö sökhi, ba la'ogorofi salaŵa; fa'atulö sa wangarö dadaomara.
13 Bewe satulö zomasi razo; ba solau fehede sadölö, da'ö ni'omasi'öra.
14 Fönu razo, ba no timba zinenge solohe fa'amate; ba satua-tua, ba i'ila i'alösi.
15 Ba wehaga hörö razo so wangorifi, ba fa'omasinia, ba no hulö lawuo ba deu sahulö.
16 Sökhi na tasöndra wa'atua-tua, moroi na tasöndra gana'a; ba fanöndra fa'aboto ba dödö, ba no sökhi moroi ba wanöndra firö.
17 Lala zatulö tödö, ba no famöhöi si lö sökhi; ba samaigi-maigi lalania, ba irorogö nosonia.
18 Föna wa'atekiko mowaö-waö wayaŵasa; ba föna wa'alau, ba hokha.
19 Sökhi na ta'ide-ide'ö ita, awö zi lö fayaŵasa, moroi na tatema dana khöda nirabu, awö sebua hokha.
20 Sanöngöni taroma li andrö, ba isöndra wa'ohahau dödö; ba sanötöna khö Yehowa, ba ya ahowu!
21 Si so fa'aboto ba dödö, ba lafotöi satua-tua; ba ba wa'ami mbewe, ba tedou wamahaö.
22 Umbu wangorifi wa'aboto ba dödö, ba zi so ia; ba fotu zi lö tödö wa'owöhö mowa andrö.
23 Tödö zatua-tua andrö, ba onekhe mbawa ibe'e, ba idou'ö wamahaö ba mbewenia.
24 Awa'awa ŵe ŵani wehede omasiö, ami ba dödö ba no dalu-dalu ba nösi.
25 So lala si no adölö taŵa'ö, ba lua-luania, ba no lala ba wa'amate.
26 Fa'olofo zohalöŵö zangai halöŵönia, i'o'ou sa'ae ia tölö-tölönia.
27 Niha si lö ngaroro, ba ikharu wamakiko; ba ba mbewenia, ba no hulö galitö sihola-hola.
28 Niha si falimolimo, ba ifobörö wa'udusa; ba samatou awönia, ba ifabali göi zabölö fahuwusa.
29 Samalangögö awönia, ba ifowöhö zahatö khönia, i'ohe ba lala si lö sökhi.
30 Samakifu hörönia, ba no samakhai falimosa; ba songanga bewenia, ba no ifazökhi zi lö sökhi.
31 Saembu lakhömi huwa andrö, ba lala satulö tesöndra ia.
32 Yaŵa zabölö zebolo tödö; ba sangila mangöhöndrögö tödönia, ba no yaŵa zatu'a ba mbanua nisuwönia.
33 Dahö-dahö andrö, ba lalau ba gaheta, ba moroi khö Yehowa fefu wa'agöna.

Faza 17

Si lö sökhi wasosota ba fehede ba zi tenga inötö 

1 Sökhi zi sambawa kue, si lö awö'awö, na fao wa'atulö, moroi na afönu nomo öröbao, na fao wasosota.
2 Sawuyu satua-tua, ba tobali samatörö ono zokhö ya'ia, solau saila ita; ba motana khö, na lafosasi khöra gondröita si fatalifusö.
3 Famahele wirö duga lawu ba fanunu gana'a galitö; ba sanandraigö tödö niha, ba ya'ia Yehowa.
4 Sanao horö, ba ifondrongondrongo mbewe si lö sökhi; irongo waya ba lela famakiko.
5 Si igi'igi'ö si numana, ba i'o'aya Zomböi; ba somuso tödö ba wamakao nawönia, ba lö zi lö te'otu'ö.
6 Saembu zatua ma'uwu, ba lakhömi namara ndraono.
7 Khö zi lö tödö, ba lö moadu wehede hokha, ba mendrua manö lö moadu mbewe sofaya ba zalaŵa.
8 Amaedola mani-mani omasi'ö gö horö ba zanema ya'ia, iŵa'ö; gofu heza isaŵa, ba mofozu nilaunia.
9 Sangalui fa'omasi zamalugö olalöŵa; ba si fuli mamokai huhuo, ba fa'ero dödö zi fahuwu ibe'e.
10 Ba zi so tödö, ba abakha göna wanegu li, moroi na meotu tohare mbözi-bözi ba zi lö tödö.
11 Ha sambalö si lö sökhi ifa'ua solaŵa salaŵa; ba lafatenge khönia zinenge si lö fa'ahakhö dödö.
12 Alakha falukha ita zi alawe mberua, si no lahalö ono, ba böi ba zi lö tödö ba wa'owöhö mowa andrö khönia.
13 Na so zame'e sulö zi sökhi si lö sökhi, ba lö tebato yomo khönia wamakao.
14 Böröta wasosota, ba no hulö na tatöla'ö mba'a-ba'a nidanö; andrö bato wasosota, fatua lö oroma nifö.
15 Samu'a horö ba hulu zi so sala ba sangetu'ö huku zi lö horö, ba i'ogorofi Yehowa, faoma darua ira.
16 Hadia sa guna gana'a ba danga zi lö tödö, ba wowöli fa'atua-tua; me lö'ö sa atö fa'aboto ba dödö.
17 Si ndruhu si fahuwu, ba no fadoro i'omasi'ö nawönia; ba ba wamakao, ba tumbu ia si fatalifusö.
18 Niha si lö tödö zi fara'u tanga, si möi ba wali khö nawönia.
19 Somasi fasosota, ba i'omasi'ö horö; ba sangalaŵa'ö bawandruhö khönia, ba no sangalui fa'adudu.
20 Si no tefuyu tödö, ba lö isöndra wa'ohahau dödö; ba sabila lela, ba falukha wa'ate'ala.
21 So'ono si lö tödö, ba falukha wa'abu dödö, ba tebai omuso dödö nama zowöhö mowa.
22 Fa'omuso dödö, ba tobali fangorifi; ba fa'arasa dödö andrö, ba oköli döla ibe'e.
23 Sebua horö, ba i'a gana'a, nibini'ö fame'e, ba wamila'ö lala satulö.
24 Ba zi so fa'aboto ba dödö, ba no so ba duduma hörö wa'atua-tua; ba si lö tödö, ba fondrege danö ifaigi.
25 Ono si lö tödö, ba fangabu dödö namania, ba fa'alangu dödö zadono ya'ia.
26 Na lakhau göi zi lö horö, ba si lö sökhi da'ö, ba mendrua manö, na labözi zatulö tödö.
27 Sanaha bewenia, ba no si so fa'aboto ba dödö; ba sebolo tödö, ba no niha si so era-era.
28 He si lö tödö, na lö hede-hede, ba satua-tua taŵa'ö; si so tödö wamaigida, na lö ifonumalö mbewenia.

Faza 18

Amakhoita ba wangomasi'ö talifusö ba fa böi fa'udu 

1 Si oniagö ya'ia, ba ha somasi ia i'alui; ba fefu hadia ia zaboto ba dödöda, ba fatuwu khönia.
2 Si lö tödö, ba lö omasi wa'aboto ba dödö; ha da'ö zomasi ia, na oroma gera-erania.
3 Na so zebua horö, ba fago'ö wango'aya, ba awö wa'aila wanandraŵa.
4 Idanö sabakha daroma li, si otarai mbawa niha, mbombo sangumbungumbu, umbu wa'atua-tua.
5 Lö sökhi na fa'awö ita ba zebua horö, ba wamalangögö satulö, ba wangetu'ö huku..
6 Bewe zi lö tödö, ba no samobörö fasosota, ba sangandrö bözi-bözi mbawania.
7 Bawa zi lö tödö, ba tobali fama'alania, ba bewenia, ba no tandraŵa nosonia..
8 Taroma li zamatou awönia, ba no hulö gö sami, numalö mitou ba dalu bakha..
9 He sambö fa'atarö dödö ba halöŵönia, ba no akhi zamufu..
10 Hati saro döi Yehowa andrö, ba da'ö isaŵa satulö tödö, ba tebai lakhamö ia..
11 Ana'a zi so ana'a, ba no banua saro khönia; öli kara si no alaŵa iŵa'ö tödönia..
12 Föna wa'atekiko niha wayaŵasa dödö; ba föna zumange, ba fa lö fayaŵa..
13 Na so zanema li, na lö nifondrondrongonia, ba tebe'e falötödö ba fangaila khönia.
14 Fa'abe'e dödö ba niha, ba itaögö wökhö; ba fa'arasa dödö, ba ha niha zanaha?.
15 Tödö zi so tödö, ba isöndra wa'atua-tua, ba tögi dalinga zatua-tua, ba i'alui wa'aboto ba dödö.
16 Buala niha zamonaha ya'ia, i'ohe ia ba ngai zalaŵa..
17 Si föföna molohe ba huhuo hadia ia, ba khönia zatulö taŵa'ö, ba so si samösa, ba isekhegö ia.
18 Dahö-dahö wolohe ba lala wagua-guasa, fa'ero zabölö ibe'e..
19 Talifusö si no mulimo, ba abe'e moroi ba mbanua saro, ba fagua-guasa, ba no hulö lazi ba mbawandruhö ba gödo.
20 Bua-bua mbawania, ba no fangabuso dalu niha; i'abusoi'ö ia lua-lua mbewenia..
21 Fa'amate ba fa'auri, ba no faoma so ba wa'abölö lela; ba somasi ya'ia, ba i'a mbuania..
22 Si no manöndra ira alawe, ba no isöndra zi sökhi, ba no falukha ia wa'ebua dödö Yehowa..
23 Si fakao zi numana, ba fanema li, na itema so'ana'a, ba no fehede zafaito.
24 Ba zi no ato zi fahuwu, ba no ahatö wa'ate'ala; ba so zi fahuwu saro moroi ba zi fatalifusö.

Faza 19

Tenga ni'ositengagö zi numana. Nihaogö wolohe ba lala iraono 

1 Sökhi zi numana, sanörö lalania, lö sinegu, moroi ba zi tefuyu bewe ba si lö tödö.
2 Ba wa'ambö wa'aboto ba dödö, ba lö si sökhi; ba ba zi lö fangenanö ba wofanö, ba fasala wamekai.
3 Ba walötödö ba niha tefuyu lalania, ba abao dania dödönia khö Yehowa.
4 Ato zi fahuwu ibe'e ana'a, ba si numana, ba i'erogö si fahuwu khönia.
5 Sasi sofaya, ba lö zi lö te'otu'ö, ba solau si lö duhu, ba tebai aefa.
6 Ato zangalui fa'ebua dödö zalaŵa, ba ba zame'e-me'e buala, ba oi dozi fahuwu niha.
7 Ba zi numana, ba oi fa'udu zi fatalifusö khönia, ba tenga mendrua manö la'erogö ia si fahuwu khönia [ena'ö]. Ba na ifati niŵa'öra, ba si lö boto.
8 Sangalui fa'aboto ba dödö, ba i'omasi'ö nosonia, ba samaigi era-era dödö, ba isöndra wa'ohahau dödö.
9 Sasi sofaya, ba lö zi lö te'otu'ö, ba solau si lö duhu, ba tekiko.
10 Ba zi lö tödö, ba no tenga si nangea wa'ohahau dödö, ba mendrua manö tenga si nangea, na möi samatörö salaŵa zawuyu.
11 Fa'aboto ba dödö andrö, ba ebolo dödö niha ibe'e; ba teturia ia, na ibologö dödönia ba golalöŵa.
12 Fa'abao dödö razo, ba no hulö wendröndröndröndrö zingo; ba fa'omasinia, ba no hulö namo mbanua ba zinanö.
13 Ono matua si lö tödö, ba no famakuyu namania; ba no taŵa gahe zagö si lö aetu wasosota ndra'alawe.
14 Omo ba ana'a, ba no ondröita zatua; ba khö Yehowa moroi ndra'alawe si so fa'aboto ba dödö.
15 Fa'areu andrö, ba abölö wemörö ibe'e; ba si lö mohalöŵö, ba solofo dania.
16 Same'e ba dödö oroisa, ba ibe'e ba dödö nosonia; ba si lö mamaigi lalania, ba tekiko.
17 Si hakhösi tödö si numana, ba khö Yehowa ibe'e nifalali, ba ya'ia zanulöni khönia fa'ebua dödönia andrö.
18 Otu'ö nonou; so na sa wanötöna; ba böi fonumalö dödöu ba wamunu ya'ia.
19 Si ono wönutö, ba ibu'a gogauta; na ötenaŵa, ba tedou öbe'e.
20 Fondrondrongo wamolala tödö, ba tema wanegu, ena'ö atua-tua'ö sa'ae.
21 Oya ngawalö nikhoi dödö niha; ba nikhoi Yehowa zofozu.
22 Somasi niha, ba fa'ebua dödönia; ba no sökhi zi numana, moroi ba zolau faya.
23 Fangata'ufi Yehowa andrö, ba tobali fangorifi; möröi ta, lö fa'olofo, lö itörö famakao.
24 Na no irugi wiga tanga zareu; ba tebai na'i ifuli ba mbawania.
25 Na öbago zango'aya, ba atua-tua zi no owöhö-wöhö; ba na tategu zi so tödö, ba isöndra wa'aboto ba dödö.
26 Samakao amania ba samofanö inania, ba no ono samobörö fa'aila ba fango'aya.
27 Bato wamondrongo fotu, ya'ugö onogu, ba wa'elungu, ba wamöhöi famahaö zaboto ba dödö.
28 Sasi si lö boto, ba i'o'aya huku; ba isowo zi lö atulö bawa zebua horö.
29 Ba zango'aya andrö, ba no muhönagö mo'e'asiwai wotu, ba si manö mbözi-bözi ba hulu zi lö tödö.

Faza 20

Famangelama ba wemabu-mabu, ba wa'areu ba ba walimosa 

1 No sango'aya nagu andrö ba si fagua-gua zi mabu ita; dozi ha niha zi mabu-mabu da'ö, ba tebai atua-tua.
2 Fameta'u zalaŵa, ba no hulö wendröndröndröndrö zingo; ha niha zangandrö fönunia, ba no sama'ua famunu.
3 I'ebua'ö duriania niha, na lö ihatö'ö ia ba wasosota; ba ha niha zi lö tödö, ba no somasi fagua-guasa.
4 Sareu, ba lö mangahalö na baŵa, ba na idöna-döna dania mbua nowi, na baŵa wamasi, ba lö hadia ia.
5 Idanö sabakha nikhoi dödö niha barö doto, ba si so tödö, ba isousou yaŵa.
6 Ahatö dozi niha falukha zebua tödö, ba ha niha zanöndra niha si lö faröi?
7 Na so zatulö tödö, sanörö lalania lö sinegu, ba falukha wa'ohahau dödö nononia furinia.
8 Razo sidadao ba dadaoma wanguhuku, ba ifazawili fefu zi lö sökhi, hörönia.
9 Ha niha zi tola manguma'ö: "No uhaogö dödögu; no aheta horögu?"
10 Dombua zaga ba dombua zu'a-zu'a, ba no faoma ni'ogorofi Yehowa.
11 Su'a nono matua sa'ae, ba oroma ba mbua-buania, na sohau-hau ba na sadölö dödönia.
12 Tögi dalinga samondrongo ba hörö sangila niha, ba faoma niwöwöi Yehowa.
13 Böi omasi'ö wemörö, fa böi numana ndra'ugö; faboka höröu, ba lö ambö göu.
14 "Si lö sökhi! si lö sökhi!" iŵa'ö sowöli; ba na no aefa ia, ba isuno ia.
15 So sa gana'a, ba no fahöna mani-mani, ba aya sebua böi mbewe si so fa'aboto ba dödö.
16 Na so zi möi ba wali ba niha bö'ö, ba halö mbarunia, ba halö gade khönia, börö niha bö'ö andrö.
17 Ami ba mbawa niha gö nilimo, ba dania ba fazozo ba mbawania nene.
18 Lua-lua wamagölö nihonogöi, ba haogö wamatörö, na manuwö'ö.
19 Samokai si tobini, ba no sanandraŵaisi awönia; andrö böi fabaya ndra'ugö ba zoya bewe.
20 Sangelifi amania ba inania, ba no si mate fandru ba dalu zogömi-gömi.
21 Ondröita, nikhamö ba wa'aösö wamobörö, ba lö howu-howu ba gafuriata.
22 Böi ŵa'ö; "Usulöni zi lö sökhi"; döna-döna khö Yehowa, ba itolo'ö.
23 Famodombua saga ba i'ogorofi Yehowa, ba si lö sökhi waliera falimosa.
24 Yehowa zanguhuku beka niha; ba niha andrö — he moroi wa'aboto ba dödönia lalania?
25 Tandraŵa niha, na iŵa'ö manö: "Ni'amoni'ö", ba na awena itulo tödönia, na no awai ifabu'u.
26 Razo satua-tua, ba ifazawili zebua horö, ba ifatörö khöra gaolo wamöbörö wakhe.
27 Fandru nitunu Yehowa dödö niha, isului mbate'e mboto fefu.
28 Nöu razo wa'omasi ba fa lö faröi; ba ibe'e tuwutuwu dadaomania wa'omasi andrö.
29 Lakhömi nono matua wa'abölöra; ba aya zatua, ba huwa andrö.
30 Fangeheta zi lö sökhi zokho sendro ba bözi-bözi sanösö ösi, irege ba zabakha.

Faza 21

Famahaö ba zi sökhi nitanö ba dödö 

1 Amaedola nidanö ba mbombo dödö razo, ba danga Yehowa; ba zomasi ia ifatörö, fefu gofu heza.
2 Ba wamaigi niha, ba no adölö lalania fefu; ba Yehowa zanulo tödö [niha].
3 Folau satulö ba sadölö zomasi Yehowa, moroi ba zumange nitaba.
4 Hokha hörö ba fayaŵasa dödö — fangahalö zebua horö, ba no horö.
5 Lua-lua nikhoi dödö zowölö-ölö, ba no hare; ba ba zi da'ida'i manö, ba isaŵa wa'ate'ala.
6 Ana'a nisöndra ba walimosa, ba no angi, ba zangalui famunu.
7 Famalangögö zebua horö awöra, ba i'oloi'ö ira, me no tekhöra wolau satulö.
8 Lala niha sonoro horö, ba no akiwökiwö; ba sohau-hau tödö, ba satulö ilau.
9 Sökhi na ba mbumbu nomo yaŵa so ita, moroi na orudu ita yomo ba ndra'alawe si fasoso-soso.
10 Tödö zebua horö, ba no somasi si lö sökhi; lö falukha nawönia wa'ahakhö dödö khönia.
11 Na la'otu'ö zango'aya, ba atua-tua zi no adölö tödö; ba na lafahaö zatua-tua, ba ihalö khönia wa'aboto ba dödö.
12 Satulö (Lowalangi) zamaigi-maigi omo zebua horö; göna fa'atekiko zebua horö ibe'e.
13 Sondruhö tögi dalingania ba wangarö-ngarö zi numana, ba lö'ö göi tefondrondrongo linia, na baŵa mangarö-ngarö ia.
14 Fangalösi wönu game'ela si lö mu'oroma'ö, ba famadöhö wa'abao dödö mbuala nibini'ö ba nono mbaru.
15 Ba zatulö tödö, ba fa'omuso dödö wolau satulö; ba ba zolau si lö sökhi, ba sata'u ira.
16 Niha sondröi lala wa'atua-tua, ba ba zorudu bekhu zi mate ahono dania.
17 Somasi fangomuso dödö, ba numana dania; ba somasi agu ba fanikha samohua, ba lö isöndra wo'ana'a.
18 Höli zatulö tödö dania zebua horö, ba fangali zadölö tödö zi faröi.
19 Sökhi na ba danö si mate so nomoda, moroi na so khöda ndra'alawe si fasoso-soso ba sofönufönu.
20 Girö-girö omasiö ba fanikha zi so ba nomo zatua-tua; ba niha si lö tödö, ba zumaewe ibe'e.
21 Solohi fa'atulö ba fa'ebua dödö, ba isöndra wa'auri ba fa'atulö dödö ba fa'ebua döi.
22 Satua-tua andrö, ba atu'a ba mbanua zabölö, ba idudugö göli, si no abe'e dödöra.
23 Sanaro bewenia, awö lelania, ba lö göna ia famakao ibe'e.
24 Si fayaŵa ba sebua hokha, ba lafotöi sango'aya, solau hokha si tenga inötö.
25 Ba zareu, ba tobali famunu wangisönia, me lö edöna mohalöŵö dangania.
26 Si lö aetu wangisö zareu; ba satulö tödö, ba mame'e; lö fa'atali.
27 Sumange nibe'e zebua horö, ba no ni'ogorofi Yehowa; ba mendrua manö, na horö mbörö wame'e ya'ia.
28 Sasi sofaya, ba tekiko dania, ba fehede zamondrongo li, ba si möna.
29 Sabe'e bawa zebua horö; ba satulö tödö, ba ifaigi heza itörö.
30 Lö fa'atua-tua ba lö fa'aboto ba dödö ba lö nikhoi dödö, solaŵa Yehowa.
31 Lafangaro kudo, na baŵa wanuwö, ba femöna, ba khö Yehowa moroi.

Faza 22

I. Amakhoita hadia ia, ba gamuata niha 

1 Sebua böli döi si sökhi moroi ba gana'a sebua, ba si sökhi moroi ba wirö ba moroi ba mbalaki wa'ebua dödö.
2 Falukha ira zo'ana'a zi numana; somböi ya'ira fefu, ba ya'ia Yehowa.
3 Satua-tua, ba i'ila wamakao, ba ibini'ö ia; ba sowöhö-wöhö, ba latörö manö, ba te'ala.
4 Luo wa lö fayaŵa, luo wangata'ufi Yehowa, ba fa'ebua gana'a ba fa'ebua döi ba fa'auri.
5 Ba lala zabila tödö, ba so ndroi ba so wesu gahe; ba sondrorogö nosonia, ba ihene.
6 Fahaö nono matua, faigi ginötö; ba lö'ö göi iböhöli, na satua ia.
7 Samatörö si numana zo'ana'a; ba samalali ana'a, ba tobali sawuyu zame'e nifalali.
8 Sanaru si lö atulö, ba ibasi wamakiko; ba bözi-bözinia, na mofönu ia, ba ariri.
9 Si sökhi tödö, ba falukha howu-howu; me ikhete ö zi numana mbalazonia.
10 Fofanö zango'aya, ba fao khönia wasosota; ba tebato wagua-guasa ba fangaila.
11 Somasi fa'ohau-hau dödö, si so bewe omasiö, khönia fahuwu razo.
12 Hörö Yehowa zondrorogö fa'aboto ba dödö; ba fehede zi faröi andrö, ba lö boto ibe'e.
13 Imane zareu; "So zingo baero, ma dania nibunu ndra'o ba golayama."
14 Kohokoho sabakha mbawa ndra'alawe bö'ö, ba da'ö bakha alau zofönu Yehowa.
15 Ba dödö nono matua, ba no faböbö wa'owöhö mowa; ba bözi-bözi fangotu'ö wameta ya'ia khönia.
16 Na lafakao zi numana, ba mohare ia; ba na mame'e ba zo'ana'a, ba fa'ate'alania.

 II. Famarou dödö ba wamondrongo li wa'atua-tua andrö 
 
17 Be'e mbörö dalingau ba fondrondrongo, li zatua-tua ba faudugö tödöu wa'aboto ba dödögu andrö.
18 Sökhi sa, na ö'irö'ö ba dödöu; ena'ö na lö awu'a ia fefu, ba mbeweu.
19 Ena'ö manötöna ndra'ugö khö Yehowa, ba da'ö ufahaö ndra'ugö ma'ökhö, ya'ugö nifahaögu.
20 Hadia, tenga si sökhi nisuragu khöu, famobawa lala ba famotokhi?
21 Ena'ö ufarongogö khöu zi duhu, taroma li saro, fa ö'ohe li salakha lö mangiwa dödö, ba zamatenge ya'ugö.

 III. Amakhoita ni'ozaragö 
 
22 Böi osindra'ui zi so khö zi numana, me no si numana ia, ba böi hundragö zi no göna famakao, ba mbawa göli.
23 Yehowa sa zolohe ba lala huhuora, ba i'etu'ö noso zi anagöi ya'ira.
24 Böi ae awö zofönufönu, ba böi fao-fao ndra'ugö ba zi ono wönutö.
25 Fa böi öfamaha ndra'ugö ba nitörönia andrö, ba fa böi öwöwöi dandraŵa wamunumö.
26 Böi orudugö ndra'ugö ba zi fara'ura'u tanga, ba zi möi ba wali ba gömö.
27 Na lö khöu famu'a gömö dania, ba hana wa ölulu dofou baröu?
28 Böi wu'ai nola föna, nitaru'ö ndra tuau.
29 Na ö'ila niha satarö tödö ba halöŵönia, ba tola möi ia enoni razo, alakha lö möi ia ba zi lö töi.

Faza 23

Amakhoita ba wemanga ba fa böi mohorö ba fa böi mabu-mabu 

1 Na mudadao ndra'ugö ba wemanga, ba böi olifugö'ö ha niha zi so ba ngaiu.
2 Ba faudugö zi'öli ba dödötölöu, na sanani ndra'ugö.
3 Böi isö zami andrö khönia, me no ö si falimo.
4 Böi eregeisi dödöu, ba wangebua ana'a; böhöli wa'onekheu andrö.
5 Hadia, edöna öfaigi-faigi ia, ba no tobali angi? Lö zi lö ifaigi khönia gafi, si mane afi moyo, si saŵa banua si yaŵa.
6 Böi a gö nibe'e zafökhö tödö, ba böi isö zami andrö khönia.
7 Hulö zamatou-tou tödönia ia; imane khöu: A! badu! ba lö fao dödönia khöu.
8 Si no ö'a, ba öfuli ö'uta'ö; ba hadia zi no öhaogö fehedeu, ba no zaya-zaya gölö.
9 Böi farongogö ba zi lö tödö wehedeu; lö'ö sa atö ba dödönia wa'atua-tua andrö ba daroma limö.
10 Böi wu'ai nola föna, ba böi hundragö mbenua zi lö ama.
11 Me no sabölö zangorifi ya'ira — ya'ia zolohe ba lala huhuora khöu.
12 Lulu dödöu ba wotu, ba be'e mbörö dalingau ba wehede si so fa'aboto ba dödö.
13 Böi ambösi wotu ba nono matua; lö'ö sa mate ia, na öhare'ö khönia nue.
14 Öbözi sa ia ue, ba tobali ö'efa'ö mbekhunia ba narako.
15 He onogu, na atua-tua dödöu, ba omuso göi dödögu.
16 Ba owua-wua bakha mbuagu, na satulö ilau beweu.
17 Böi afökhö dödöu ba zamazökhi horö; fangata'ufi Yehowa onorogöi tödö.
18 Si ndruhu, so na sa zi so fönada, ba tenga faya wanötönamö andrö.
19 Fondrondrongo, ya'ugö onogu, ba ya atua-tua ndra'ugö, ba faudugö tödöu lala sadölö.
20 Böi orudu ndra'ugö ba zamadu-madu tuo ba ba zolu'a-lu'asi diwo.
21 Numana sa dania zamadu-madu tuo, fabaya solu'a-lu'a, ba lua-lua wemörö-mörö, ba fa hatö atuala nukha.
22 Fondrondrongo li namau so'ono ya'ugö, ba böi ositengagö ninau, na atua ia.
23 Si duhu öli, ba böi fuli amawa, fa'atua-tua ba fangenanö ba fa'aboto ba dödö.
24 Owua-wua sibai dödö zi so'ono satulö tödö; ba si no mo'ono satua-tua, ba omuso dödö khönia.
25 Ya omuso dödö ndra amau inau, ba ya owua-wua dödö zadono ya'ugö.
26 Khögu be'e dödöu, ya'ugö onogu, ba ya omasi höröu lala andrö khögu.
27 Kohokoho sabakha sa ndra'alawe somasi fohorö, ba ba'a side-ide bawa ndra'alawe bö'ö.
28 Sanaro-naro ia, si mane sorabu, ba ato zi faröi niha ibe'e.
29 Ha khö so wa'alai? Ha khö so wa'afa'aökö? ha khö so wasosota? ha khö so wangarö-ngarö? ha niha zesokho, lö börö-börö? ha niha zi ndrundrumö hörö?
30 Ya'ia zi bongisi wamadu-madu tuo, si möi ba wanandra nifolaru.
31 Böi faigi-faigi duo, na no oyo'oyo, na si takile ia ba mako, na sökhi wa'ahele ba dölö-tölö.
32 Ba lua-luania, ba si fara'u ia, hulö gulö, si fa'usu, hulö gö'ö.
33 Si tenga inötö i'ila dania höröu, ba si fakuyu ilau tödöu.
34 Ba hulö zi mörö ba dalu nasi ndra'ugö, ba hulö zi mörö ba mbalö döla loyo.
35 "No labözi-bözido, ba lö safökhö khögu; no labago-bagodo, ba lö u'ila. Ha wa'ara tokeado? Ba utohugö wolau zui."

Faza 24

I. Nibologö dödö 
 
1 Böi afökhö dödöu ba niha si lö sökhi tödö, ba böi omasi ndra'ugö, möi'ö awöra.
2 Famalangögö awöra sa zomasi dödöra, ba famakao nilau mbewera.
3 Fa'atua-tua wangotomosi nomo, ba era-era ba dödö wangaronia.
4 Ba fa'aboto ba dödö wamo'ösi naha girö-girö, girö-girö sebua böli ba girö-girö omasiö.
5 Sabölö niha satua-tua, ba ba niha si so fa'aboto ba dödö, ba oi so wa'abe'e.
6 Na sökhi wamatörö, ba möna ndra'ugö ba wanuwö; ba ba zi lö ambö samolala tödö, ba so wangorifi.
7 Si lö tödö, ba lö ikhamö wa'atua-tua, ba lö hede-hedenia ba mbawa göli.
8 Sangalui folau si lö sökhi, ba lafotöi sanao horö.
9 Fa'owöhö mowa horö andrö, ba sogoro niha bö'ö zango'aya.
10 Na hulö zi lö döladöla ndra'ugö, na baŵa wamakao, ba si lö boto wa'abölöu.
11 Orifi nisöbi ta'io ba wamunu, ba sanaŵa nitaba bagira lö döladöla, ba tenaŵa!
12 Ba na öŵa'ö ena'ö: "Lö nirongoma hadia ia", ba si ndruhu, aboto ba dödö zanulo tödö niha andrö, ba sangila zamaigi-maigi nosou, ba isulöni ba niha wolaunia.
13 A ŵe ŵani, ya'ugö onogu, me no si sökhi, ba sami ba gararou nösi gawa'awa.
14 Amaedola da'ö be'e ba dödöu wa'atua-tua andrö: na no ösöndra ia, ba so na sa zi so fönau, ba tebai tobali faya wanötönamö.
15 Böi darodarogö nahia zatulö tödö, ya'ugö sebua horö, ba böi dudugö waratenia.
16 Mewitu sa alau zatulö tödö, ba mewitu ifuli maoso; ba sebua horö, ba tetaru mbagi, na göna famakao.
17 Na alau zi fatiu tödö khöu, ba böi omusoi'ö tödö; ba na tetaru mbaginia, ba böi owua-wua dödöu.
18 Fa böi i'ila Yehowa, ba abua khönia, ba lö'ö sa'ae mofönu ia ba da'ö no mege.
19 Böi maoso dödöu ba zamazökhi si lö sökhi, ba böi afökhö dödöu ba zebua horö.
20 Lö'ö sa si so föna zi lö sökhi; fandru zebua horö, ba mate.
21 Ata'ufi Yehowa, ya'ugö onogu, ba ata'ufi razo, böi ae awö zolaŵa.
22 Itörö dania ira famakiko, lö mudöna-döna; ha zangila ha wa'ara, ba faoma tekiko ira.

 II. Tohu-tohu niŵa'ö zatua-tua 
 
23 Niŵa'ö zatua-tua göi da'e: Na ebua dödö zambuana ba wanguhuku, ba no si lö sökhi.
24 Sanguma'ö ba zi so horö: "Lö horöu", ba ni'elifi niha sato, ni'elifi soi niha.
25 Ba sangatulö'ö fanguhuku, ba falukha wa'ohahau dödö, möi khöra howu-howu ba si sökhi.
26 Si fa'ago bawa khö nawönia zi göna fanema li.
27 Asiwai halöŵöu baero, haogö wonowi, awena dania molau omo ndra'ugö khöu.
28 Böi ae sasi ba khö nawöu, lö börö; hadia, edöna'ö ölau waya beweu?
29 Böi ömane: "Nilaunia khögu ulau khönia göi, usulöni ba zamösana wolaunia."
30 No utörö hinölu nowi niha sareu, ba singa kabu nagu ba niha si lö tödö,
31 ba hiza, no tehawu o'o, no tobalu du'u mbolonia, ba ölinia, ba no aso'a.
32 Ba unehegö, utöngöni, ufaigi ba uhalö fanenaŵa khögu.
33 Femörö ma'ifu, fa'alau hörö ma'ifu, famatahö tanga ma'ifu, ba wolombase.
34 Ba itörö'ö moroi sa fa'anumana, hulö niha sanörö tanö, awö wa'ambö, timba zi no mangaro.

Faza 25

Orudua niŵa'ö Zelomo ni'ozaragö me luo razo Hisikia 

1 Niŵa'ö Zelomo göi da'e. Ni'ozaragö zi so khö Hisikia razo mado Yuda andrö.
2 Ba Lowalangi, ba fangebua duriania, na ibini'ö hadia ia, ba ba razo niha, ba fangebua duria, na la'alui sibai, na so hadia ia.
3 Si mane fa'alaŵa mbanua si yaŵa ba si mane fa'abakha danö si tou, si manö göi dödö razo, wa tebai tesöndra.
4 Na laheta gakhozila ba wirö, ba mofozu gama-gama nifazökhi duka gana'a.
5 Nifofanö ba ngai razo zolau si lö sökhi, ba möi fangaro dadaomania wa'atulö.
6 Böi mohokha ndra'ugö föna razo, ba böi bali'ö nahau naha zebua.
7 Sökhi na lamane khöu: Fa'ese'ö miyaŵa; moroi na tanö tou labe'e ndra'ugö, ba zanehe zalaŵa, si no ö'ila mege.
8 Böi alio fasoso ndra'ugö; he öwisa sa dania, na no aila ndra'ugö ibe'e awöu?
9 Fatunö huhuou khö nawöu, ba böi bokai hadia zi tobini khö nawöu;
10 Fa böi i'ailasi ndra'ugö samondrongo, ba tebai sa'ae döhö duriamö si lö sökhi.
11 Si mane bua gae balaki ba wiga firö, si manö daroma li ba ginötö.
12 Si mane walewale ana'a ba aya balaki, si manö zame'e lala ba dögi dalinga samondrongo.
13 Si mane fa'okafukafu deu si baku, na baŵa wamasi, si manö zinenge si lö faya, ba zamatenge ya'ia; okafukafu dödö zokhö ya'ia ibe'e.
14 Si mane lawuo, awö nangi si lö teu, si manö niha sanuno ya'ia ba mbuala, si lö ibe'e.
15 Fa'ebolo dödö wangai dödö zanguhuku, ba famatö döla lela si lö fönu.
16 Na ösöndra ŵe ŵani, ba a ndrohu-ndrohu, ena'ö böi töra fa'abuso, fa böi öfuli ö'uta'ö.
17 Böi asese'ö we'amöi yomo ba nomo nawöu, fa böi aföli ia ndra'ugö ba fa böi fatuwu ndra'ugö khönia.
18 Farökha ba gari ba ono wana satarö niha, si möi sasi sofaya ba khö nawönia.
19 Amaedola mboha si no obou hunö ba amaedola gahe si no fabesu wanötöna ba zi faröi na baŵa wamakao.
20 Si mane sameta baru na baŵa wa'oafu ba si mane folau asio ba gigimö, si manö zanunö ba zabu tödö.
21 Na olofo zi fatiu tödö khöu, ba be'e gönia, ba na owökhi dödönia, ba fabadugö khönia nidanö.
22 Na ömanö, ba ö'owuloi mbo galitö ba högönia, ba Yehowa zanulöni khöu.
23 Angi moroi yöu, ba ifa'aso deu, ba falelalelasa nibini'ö, ba ifobörö wa'abao mbawa.
24 Sökhi na ba mbumbu nomo yaŵa so ita, moroi na orudu yomo ita ba ndra'alawe si fasoso-soso.
25 Si mane idanö kafu ba lela si no odufodufo, si manö duria si sökhi, moroi ba danö saröu.
26 Si mane umbu si no olotu ba si mane ba'a nifakuyu, si manö zatulö sangiwa föna zebua horö.
27 Na abölö oya ta'a ŵe ŵani, ba lö sökhi; ba na ta'alu-alui tödöda zafökhö fangalui, ba ebua döida.
28 Si tebai manaha tödönia, ba no hulö mbanua si no atu'a sanuwö, banua si lö öli.

Faza 26

Fa lö tödö ba fa lö sökhi ba tenga nifosumange 

1 Si mane teu si baku, na baŵa wa'aukhu zino ba si mane teu na baŵa wamasi, si manö wa lö faböbö zumange ba zi lö tödö.
2 Si mane siliŵi sanörö ba si mane katawaena si hombo, si manö wangelifi si lö börö, lö göna.
3 Ba kudo, ba bözi-bözi, ba ba galide, ba fesu mbawa, — si manö wa'afaböbö nue ba hulu zi lö tödö.
4 Böi be'e dali walötödö khönia wanema li zi lö tödö, ba böi öfalaŵalaŵa ndra'ugö khönia.
5 Be'e zui dali walötödö khönia wanema li zi lö tödö, fa böi ibali satua-tua ia.
6 Sanaba ahenia ba sanölö famakao zangoroi'ö hadia ia khö zi lö tödö.
7 Si mane ahe zombuyu-mbuyu, si no manaŵanaŵa, si manö gamaedola ba mbewe zi lö tödö.
8 Hulö zamatöfa kara ba riboribo, si manö zamosumange si lö tödö.
9 Si mane lua-lua ndroi ba danga zi no mabu tua, si manö gamaedola ba mbewe zi lö tödö.
10 Lua-lua zoya, ba fefu hadia ia, ba isaŵa zi lö boto böli gölö zi lö tödö, awö zangoni ya'ia.
11 Hulö nasu samuli ya'ia ba gutania, si manö zi lö tödö samulimuli molau fa lö tödö andrö.
12 Na ö'ila niha sanguma'ö tödönia satua-tua ia — ba abe'e na dödö ba zowöhö mowa, moroi ba khönia andrö.
13 Imane sareu: "So zingo ba lala, singo ba dalu newali."
14 Si mane lagö mbawandruhö, si tefuyu-fuyu ba izinia andrö, si manö zareu ba dufonia.
15 Na no ifonumalö ba wiga dangania niha sareu, ba afökhö khönia wamuli ba mbawania.
16 Ba dödö zareu, ba atua-tua ia, moroi ba zi dafitu, si no atua-tua wanema li.
17 Si maoso tödö ba wagua-guasa si tenga huhuonia, ba no amaedola zondra'e talinga nono nasu sanörö.
18 Si mane sowöhö, samazaumba alitö ba solau ono wana famunu,
19 si manö niha, si no molimo awönia ba sanguma'ö dania: "Budegu manö."
20 Na lö eu sa ae, ba mate galitö, ba na lö samatou awönia, ba döhö wasosota.
21 Fonönö mbo, ba akho ba fonönö galitö, ba eu, ba si manö niha somasi fasosota, no fondrou'ö wagua-guasa.
22 Li zamatou awönia, ba no hulö gö sami; abakha si tou isaŵa.
23 Si mane sönö wirö nilau ba gero mbowoa tanö, si manö mbewe zabao, ba tödö si lö sökhi.
24 Si fatiu tödö, ba ibini'ö dödönia bewenia, ba bakha barö dotonia, ba ifakhai waya.
25 Na ihaogö linia, ba böi faduhu dödöu khönia; fitu ngawalö sa zogoro ita, si so ba dödönia.
26 He miziŵa tobini watiusa andrö barö walimosa, ba teboka zui walösökhi zi manö, ba zi falukha banua.
27 Sogaru lösu-lösu, ba alau bakha, ba samagaölö gowe, ba khönia tegaölö mangawuli.
28 Lela sofaya, ba fatiu ba nifufunia; ba bewe nihaogö-haogö, ba ilaugö nawönia.

Faza 27

Böi yamusuno ia niha, böi yafaröi, ba böi falukha walötödö 

1 Böi suno ndra'ugö irege mahemolu, me lö ö'ila hadia zi tumbu ma'ökhö.
2 Yamusuno ndra'ugö niha bö'ö, ba böi bawau; niha baero, ba böi beweu.
3 Alakha abua gara ba alakha noro nene, ba no abua moroi ba zi dombua andrö wa'abao dödö zi lö tödö.
4 Alakha mo'otu wa'abao dödö ba alakha falawu wönu — ba ha niha zanaha fa'olohu andrö?
5 Sökhi wanegu, si lö mubini'ö, moroi ba wa'omasi, si lö mu'oroma'ö.
6 Moroi ba dödö si sökhi, ba ibago ita sangomasi'ö ya'ita, ba no si falawu, na fa'ago bawa khöda zi fatiu tödö khöda.
7 Si no abuso, ba ihundrahundra nösi ŵani, ba ba zolofo, ba ami göi zafeto fefu.
8 Hulö wofo soloi, sondröi azuninia, si manö niha sondröi omonia.
9 Fangomuso dödö wanikha, awö nitutunu samohua; ba ami khöda zi fahuwu khöda, na ifobawa lala khöda, soroi ba dödö.
10 Böi röi zi fahuwu khöu ba si fahuwu khö namau, ba böi ae ba nomo dalifusöu, na baŵa göna'ö safökhö khöu. Sökhi zi fahatö omo ba zahatö andrö, moroi ba dalifusö si no aröu.
11 Ya atua-tua ndra'ugö, ya'ugö onogu; omusoi'ö dödögu, ena'ö u'ila ubu'a, na so zanandraŵaisi ya'odo.
12 Satua-tua, ba i'ila wamakao, ba ibini'ö ia: ba sambö tödö, ba latörö manö, ba te'ala.
13 Halö mbarunia, me no möi ia ba wali ba niha bö'ö, ba halö gade zi so khönia, börö huhuo mbö'ö.
14 Na so zangebua linia wangowai awönia, na mahemolu mbanua, ba labali fangelifi khönia.
15 Ahe zagö na baŵa deu ba ira alawe somasi fasoso-soso, ba no fagölö-gölö.
16 Sanenaŵa ya'ia, ba no sanenaŵa angi, ba no sondra'u fanikha tangania kambölö.
17 Si'öli, ba no angatarösi zi'öli, ba si manö wa i'atarösi dödö nawönia niha niha.
18 Sangehao töla marafala, ba i'a mbuania; ba samaigi-maigi hadia zoguna khö zokhö ya'ia, ba nifosumange.
19 Si mane ba nidanö, wa oroma khala-khala mbawada, si manö göi dödö niha khö nawönia niha.
20 Banua tou ba awuwukha, ba tebai abuso, si manö göi wa tebai abuso hörö niha.
21 Tuga lawu ba wolaogö firö, ba alitö ba luha yaŵa ba wolaugö ana'a, ba ba niha, ba dali nisuno, bua-buania.
22 He na ötutu ba lösu zi lö tödö halu, nifao ba wakhe, ba lö'ö zui döhö walötödö andrö khönia.
23 Faigi sibai he wisa mbiri-biri khöu, hörö-hörögö rorogöföu.
24 Tenga si lö mamalö-malö wa'aso, ba hadia, götö-götö wa'ara zaembu?
25 Na no ahori ndru'u, ba na no ifuli molewiö, ba na no la'ohe baose ndru'u hili,
26 ba so khöu nono mbiri-biri ba wamonukha ya'ugö ba si matua mbiri-biri, böli mbenua.
27 Ba irugi balazou ösi zusu nambi ba balazo zoroiyomou fefu ba lalazo zi manga gazi khöu ono alawe.

Faza 28

Fanegu dödö. Ya'ahowu zangehao bua-buania 

1 Sebua horö, ba moloi, he ŵa'ae lö solohi, ba satulö, ba sabe'e tödö, si mane ono zingo.
2 Ba wa lö atulö ba danö ato zalaŵa, ba na so niha si so fa'aboto ba dödö ba fangila watahögö, ba lö tebulö wa'atulö.
3 Niha si no numana ba si no samakao si numana, ba no hulö deu si hanigö hadia ia ba si lö molohe balazo.
4 Sangositengagö oroisa, ba lasuno zebua horö; ba solo'ö oroisa, ba mofönu khöra.
5 Niha si lö sökhi, ba lö la'ila hadia zatulö, ba ba zangalui Yehowa, ba ahori aboto ba dödö fefu hadia ia.
6 Sökhi zi numana, sanörö lalania, lö sinegu, moroi ba zo'ana'a sanörö lala sabila.
7 Solo'ö oroisa, ba no ono satua-tua; ba si fao-fao ba zolu'a-lu'a, ba no fangaila namania.
8 Sangebua'ö ana'ania ba hare ba ba wabalisö, ba khö zi hakhösi tödö si numana dania ni'ozaragönia.
9 Si lö mame'e börö dalingania ba wamondrondrongo oroisa, ba ni'ogorofi na'i wangandrönia.
10 Samaelungu sadölö tödö, solohe ba lala si lö sökhi, ba aekhu ba lösu-lösu andrö khönia, ba si lö horö, ba lasöndra zi sökhi.
11 Ba dödö zo'ana'a, ba satua-tua ia, ba isöndra dödönia si numana, si so tödö.
12 Na omuso dödö zatulö, ba ebua lakhömi; ba na möi yaŵa zebua horö, ba labini'ö ira niha [bö'ö].
13 Samini'ö horönia, ba si lö fozu; ba sangombakha horönia ba samöhöi, ba falukha wa'ahakhö dödö.
14 Ya ahowu zi lö mamalö-malö fa'ata'u; ba sangabe'e'ö tödönia, ba göna famakao.
15 Amaedola zingo si ndröndröndröndrö ba amaedola mberua solu'a-lu'a zalaŵa sebua horö, ba niha si numana.
16 Salaŵa si lö tödö, ba si no abölö famalangögö niha! Si ogorofi ana'a si lö atulö, ba anau gölö.
17 Niha si so ba hulu do nibunu, ba no si lö ahono-hono irege mbewe gohokoho; böi tatabigö ia!
18 Sanörö lalania lö sinegu, ba no si falukha fangorifi; ba sanörö lala sabila, ba alau lö mudöna-döna.
19 Sangahalö, ba fahöna mbalazo isöndra; ba solohi si lö boto, ba no si fahöna fa'anumana dania.
20 Niha solösu lö falimosa, ba no sebua howu-howu; ba khö zaösö ba wangebua ana'a, ba lö zi lö sala.
21 Na ebua dödö zambuana, ba si lö sökhi; ba so, ba ha sambawa gö mbörö, wa ifazökhi horö niha.
22 Niha safökhö tödö, ba ida'ida'i wangebua ana'ania, ba lö aboto ba dödönia wa göna ia fa'ambö dania.
23 Sanegu niha sangawuli furi, ba falukha wangandrö saoha gölö, moroi ba zanuno.
24 Si anagöi ira amania inania, wanguma'ö: "Tenga horö", ba no awö zamakiko.
25 Sangisö ana'a, ba ifobörö wasosota; ba khö zanötöna khö Yehowa, ba fahöna dania wangokafu dödö.
26 Sanötöna ba dödönia, ba no si lö tödö; ba si no atua-tua wanörö lalania, ba saefa dania.
27 Sanolo si numana, ba lö falukha wa'ambö; ba samalugö hörönia, ba asese te'elifi.
28 Na möi yaŵa zebua horö, ba labini'ö ira niha [bö'ö], ba na tekiko ira, ba tedou wa'ato zatulö.

Faza 29

Lua-lua wa'atulö ba lua-lua wa'atua-tua, ba no fangorifi 

1 Niha si no asese mutegu ba sabe'e börö du'i, ba i'ozumagö adudu, si lö fangorifi.
2 Na tedou wa'ato zatulö, ba omuso dödö niha sato; ba na salaŵa zebua horö, ba mangarö-ngarö zato.
3 Somasi fa'atua-tua, ba omuso dödö namania ibe'e; ba sorudu ba zomasi fohorö, ba no sangohori ana'a.
4 Razo solau satulö, ba i'a'azökhi mbanua; ba sangöhöna beo, ba no samufu.
5 Sangehangehao linia khö nawönia, wamini tödö, ba no samadölö u'ö föna gahenia.
6 Ba horö niha si lö sökhi, ba no tobini dandraŵa; ba satulö, ba ma'iki ba amuso dödö.
7 Satulö tödö, ba isöndra, na lö horö zide-ide; ba ba zebua horö, ba lö falukha wa'aboto ba dödö.
8 Sango'aya, ba humola mbanua labe'e; ba satua-tua, ba la'alösi wönu.
9 Na so huhuo zatua-tua khö zi lö tödö, ba mofönu da'ö ba ma'iki ba lö falukha wa'ahono.
10 Niha sange'enge'e, ba fa'udu ba zi lö horö; ba na so zadölö tödö, ba la'alui wamunu da'ö.
11 Fefu wa'abao dödönia, ba ifalua baero si lö tödö; ba satua-tua, ba i'alösi ba dödö.
12 Ba zalaŵa samondrongo faya, ba oi dozi sebua horö ngoni-ngoni.
13 Si numana ba sangebua hare, ba falukha; ba samehaga höröra, darua ira, ba ya'ia Yehowa.
14 Ba zalaŵa, sangatulö'ö fanguhuku si numana, ba lö mangiwa dadaoma, irugi zi lö aetu.
15 Bözi-bözi ba fanegu, ba ifa'ema wa'atua-tua; ba ono matua, si lö mu'otu'ö, ba möi fangaila ninania.
16 Na tedou wa'ato zebua horö, ba tedou wa'oya golalöŵa, ba anehe dania zatulö, na te'ala ira.
17 Otu'ö nonou, ba omuso dödöu khönia; owua-wua bakha dödöu ibe'e.
18 Na lö fama'ele'ö, ba lö sökhi mbua-bua zato; ba ya ahowu zolo'ö oroisa.
19 Taroma li, ba lö möi fangazökhi zawuyu; he meziŵa aboto ba dödönia sa'ae, ba lö i'o'ö.
20 Na ö'ila zalio bewe, — ba abölö na'i tadöna-döna ba zi lö tödö, moroi ba zi manö.
21 Na so zi haogö-haogö manö khö zawuyunia, i'otarai iraono ia, ba tobali famalua zi lö sökhi, ba gafuriata.
22 Si ono wönutö, ba ifobörö wasosota; ba ba zalio abao tödö, ba fahöna horö.
23 Fayaŵasa andrö, ba ihöndrögö tou niha; ba si lö fayaŵasa, ba isöndra zumange.
24 Si manga urakhania sinagö, ba no si lö omasi nosonia; irongo wangelifi, ba lö i'ombakha'ö.
25 Fangata'ufi niha, ba tobali tandraŵa; ba sanötöna khö Yehowa, ba ni'orifi.
26 Ato zangalui bawa zalaŵa, ba moroi khö Yehowa wangetu'ö huku niha.
27 Solau si lö atulö, ba no ni'ogorofi zatulö tödö; ba sogoro zebua horö zanörö lala sadölö.

Faza 30

Taroma li Naguri ono Yake [da'e]. Nilaunia. Imane niha andrö:

 I. Taroma li Naguri 
 
1 "No erege dödögu, Lowalangi; no erege dödögu, ya'ugö Lowalangi, ariri ndra'o.
2 Noa sa abölö owöhö-wöhö ndra'odo, fa laŵa'ö, niha ndra'odo, ba tödö niha, ba lö khögu.
3 Ba lö nitöngönigu fa'atua-tua, fa aboto ba dödögu ena'ö Ni'amoni'ö andrö.
4 Ha niha zi no möi miyaŵa ba zorugo ba sangawuli mitou? Ha niha zi gokhöi angi? Ha niha zi olöwösi idanö andrö ba lembe? Ha niha zolata balö danö fefu? Ha niha döinia, ba ha niha döi nononia? — na no örongo.
5 Fefu huhuo Lowalangi, ba no nihaogö; baluse ia ba zangalui saŵatö khönia.
6 Böi nönö daroma linia, fa böi i'otu'ö ndra'ugö ba fa böi tobali solau faya ndra'ugö.
7 Dua balö ni'andrögu khöu, böi zi lö ö'o'ö khögu ba da'ö, gasa-gasa wa'amategu:
8 Faya-faya ba falimosa, ba aröu'ö khögu. Fa'anumana ba fo'ana'a, ba böi fatörö khögu, ba tolodo, ena'ö usöndra ndruhundrohu mbalazogu.
9 Ma dania u'osilö'ögö ndra'ugö, na no abölö abuso ndra'odo, ma umane: Ha niha Yehowa? ba fa böi managö ndra'o, ba wa'anumana, wango'aya töi Lowalangigu.
10 Böi fatou zawuyu khö zokhö ya'ia, ba böi i'elifi ndra'ugö, ba ya'ugö zolu'i.
11 Ono niha sangelifi amara ba si lö mamahowu'ö inara;
12 ono niha sanguma'ö sohau-hau ira, ba lö'ö sa sumasai zi ta'unö;
13 ono niha — ha lö abölö wayaŵasa höröra, ha lö abölö lafayaŵa guli hörö!
14 Ono niha so'ifö föda, ba soboha si'öli, ba wemanga sebua famakao, ba wangohori ba guli danö, fabaya si numana ba niha!

 II. Amaedola 

15 Dombua nono lita, ono alawe: Da! Da! Tölu zi tebai abuso; öfa zi lö manguma'ö: Noa!
16 Banua tou ba naha nono ba dalu, si no teduhö (si lö ono) ba tanö tou, si tebai abuso idanö, ba alitö, si lö manguma'ö: Noa!
17 Hörö zango'aya amania ba si lö ba dödö wolo'ö li ninania, ba gaga ba ndraso zondrou dania ba ono moyo zi manga.
18 Tölu ngawalö zi tebai ukhamö, ba öfa zi lö aboto ba dödögu:
19 Lala moyo ba dalu mbanua ba lala gulö ba dete gara misa ba lala nowo ba dalu nasi ba lala ndramatua ba nono alawe.
20 Si manö lala ndra'alawe sabao: itema, ba i'osi mbawania ba imane: Lö nifazökhigu horö.
21 Tölu balö zi duru danö, ba öfa zi tebai itaha:
22 Sawuyu, na tobali salaŵa, ba niha si lö sökhi, na no fahöna mbalazo.
23 Ba si lö mu'omasi'ö, na te'owalu, ba sawuyu ono alawe, na itimba zokhö ya'ia ira alawe.
24 Öfa zide-ide ba guli danö, ba noa zui atua-tua sibai:
25 Sikhö andrö, ba tenga banua sabölö, ba lahöna zui mbalazo fatua bawa lökhö.
26 Sigölu, tenga göi banua sabölö, ba ba dögi gara labe'e nahara.
27 Lareŵe andrö, ba lö salaŵa, ba mongawawa zui wofanö, lö fakuyu.
28 Kiliŵi, ba ö'ila öra'u tangau, ba noa zui ba nomo razo so ia.
29 Tölu zabe'e fofanö ba öfa zabölö fanörö:
30 Singo andrö, fondrege zabölö ba zaliŵa-liŵa ba danö, si lö ata'u hadia ia;
31 ba si so böbö talu andrö (kudo?), ba nambi si matua, ba salaŵa ba hunö mbanuania.
32 He no owöhö'ö, na si fayaŵa ndra'ugö, ba he si so era-era — ba balugö mbawau!
33 Na lafera zusu zaŵi, ba tobali matega, ba na tefera'ö nikhu ba mendro, ba na tefera'ö (na tesuko) wönu, ba alua wasosota.

Faza 31

1 Taroma li Lemueli, razo Masa, famaha'ö ninania ya'ia.

 I. Famahaö nina razo 
 
2 Hadia [niŵa'ögu khöu], ya'ugö onogu? Hadia, ya'ugö ono moroi ba dalugu? Hadia, ya'ugö ono nifabu'ugu?
3 Böi lulu ba ndra'alawe wa'abölöu, ba böi lulu ba zamakiko razo döröŵamö.
4 Tenga amuata razo, ya'ugö Lemueli, tenga amuata razo wamadu tuo; tenga ö razo zi mabu ita.
5 Fa böi mabu ia ba fa böi olifu ia gamakhoita, wamuyu'ö huhuo zi numana fefu.
6 Ba zi tekiko mibe'e zi mabu niha, ba ba zabu tödö mibe'e nagu.
7 Ena'ö ibadu ba ena'ö olifu ia wa'anumanania, ena'ö lö'ö sa'ae itörö tödönia wamakaonia.
8 Bokai mbawau, ba wanolo si lö hede ba ba wamatunö huhuo niha sariri.
9 Bokai mbawau, atulö'ö wanguhuku, ba ohe ba lala huhuo zi no göna famakao ba huhuo zi numana.

 II. Fanuno ira alawe si sökhi bua-bua 
 
10 Ira alawe si sökhi bua-bua — ha niha zanöndra? — ba aröu ebua mböli, moroi ba mani-mani.
11 Khönia manötöna dödö ngambatönia, ba lö ambö harenia.
12 Ilau khönia zomasi ia, ba sagötö ya'ia, ba lö ibusi dödönia.
13 I'alui gafasi ba sinasa, ba owölö-ölö dangania, wohalöŵö.
14 Amaedola nowo zaniaga ia: ba zaröu ihalö mbalazo.
15 Na ogömi-gömi na maoso ia, ba ibe'e gö zi so yomo khöra, ifasasi ndrohu-ndrohu ba zawuyu ono alawe.
16 I'alui mbenua ba isöndra; ölö dangania wolau kabu nagu.
17 I'amöbö talu wa'abölö ba wohalöŵö, ba i'abe'e'ö mbulökhania.
18 I'ila wa soguna gölönia; sara wongi lö mate wandrunia.
19 Ituyu tangania gafasi nigadi, ba mogadi duturunia.
20 Ira'u danga zi no göna famakao, ba i'oro'ö dangania ba zi numana.
21 Lö ata'u ia baomonia deu si baku andrö, noa sa'ae baru luo nukha zoroiyomonia fefu.
22 Ambala ifazökhi khönia; muko ba orona si sökhi nukhania.
23 Fo'omonia, ba no moturia ba mbawa göli, na falukha ira zalaŵa ba danö.
24 Itagu kameza si sökhi, ba i'amawa; böbö dalu i'amawa ba zaniaga.
25 Fa'abölö ba fa'asalaŵa mbarunia, ba lö abu dödönia he wisa mahemolu.
26 Fa'atua-tua lua-lua mbewenia, ba famahaö omasiö ilau lelania.
27 Ifaigi-faigi he wisa gamuata baomo khönia, ba tenga ba wa'areu i'a gönia.
28 Ba maoso nononia matua ba lafahowu-howu'ö ia, ba isuno ia fo'omonia:
29 "Ato nono alawe si sökhi amuata, ba ya'ugö, ba no ahori ötalu'i ira."
30 Si lö boto wa'asökhi nga'eu ba faya wa'asökhi mbawa; ba ira alawe sangata'ufi Yehowa, ba nisuno.
31 Mibe'e khönia gölö dangania, ba ndramusuno ba mbawa göli nilaunia.

SANGOMBAKHA

Faza 1

I. Hadia zi lö tebulö me no a'oi faya-faya manö fefu hadia ia 
 
1 Taroma li zangombakha andrö, ono Dawido, razo ba Yeruzalema.
2 Faya-faya si tumbu ba zi lö boto! iŵa'ö sangombakha andre; faya-faya si tumbu ba zi lö boto! Oi faya-faya manö!
3 Hadia hare niha ba wa'erege dödönia andrö fefu, ba ni'eregesinia tödönia ba guli danö?

 II. Tobali-bali manö fefu hadia ia ba guli danö 
 
4 Mulalö zi sagötö niha, ba so zi sagötö, ba tanö andre, ba si lö tebulö, irugi zi lö aetu.
5 Ba tumbu luo ba aekhu, si fulöi ia, isaŵa zi tumbu ia dania.
6 Tefuyu nangi miraya, ba irugi yöu; tefuyu-fuyu manö ia, ba ifulifuli ia ba nifasuinia mege.
7 Ba nasi numalö nidanö fefu, ba lö'ö sa falawu nasi: ba zi numalö idanö andrö, ba da'ö manö zui lua-lua dania.
8 Fefu hadia ia, ba serege tödö; tebai ahori idunö-dunö niha; lö abuso hörö wamaigi, ba lö afönu dögi dalinga ba wamondrongo.
9 Hadia zi no aefa, da'ö zui zi so dania, ba si no numalö, ba ifuli itörö dania, ba lö hadia ia zi bohou so ba guli danö.
10 Hadia, so hadia ia niŵa'öda: Hiza, sawena so da'ö? No föna sa'ae so, ba götö fönada.
11 Lö'ö sa'ae itörö tödö zi so mege, fönada, ba he si so dania, furida, ba lö dania itörö tödö zi so furira zui dania.

 III. He ba wa'atua-tua niha andrö, ba lö si lö tebulö 
 
12 Ya'odo, sangombakha andre, ba no razo Ndraono Gizeraeli ndra'o, ba Yeruzalema.
13 Ba no ube'e dödögu ba wangalungalui ba ba wamaigi-maigi fefu hadia ia ba guli danö, ba wa'atua-tuagu: famakao, nibe'e Lowalangi ba nono niha, wangeregesi tödö ba da'ö!
14 No ahori u'ila nilau-lau ba guli danö, ba si ndruhu: oi si lö boto ba folohi angi.
15 Sabila, ba tebai adölö, ba sambö-ambö, ba tebai ni'erai.
16 Ba umane dödögu: Si ndruhu, no usöndra wa'atua-tua, ba itugu tedou-dou, italui fefu zalaŵa ba Yeruzalema, fönagu, no fahöna wa'atua-tua ba fa'aboto ba dödö ni'ila dödögu.
17 Ba me u'alu-alui, ena'ö aboto ba dödögu wa'atua-tua ba he fa'owöhö mowa ba fa'ambö tödö, ba usöndra, wa folohi angi da'ö göi.
18 Na no fahöna wa'atua-tua, ba fahöna göi wa'abu dödö, ba na so zangöhöna fa'aboto ba dödö, ba no sangöhöna fa'afökhö göi.

Faza 2

I. Faya-faya fefu ngawalö wa'omuso dödö 

1 No umane dödögu: Ba da'utandraigö wa'omuso dödö andrö, u'owua-wua'ö dödögu si sökhi! Ba hiza, no si lö boto da'ö göi.
2 No umane ba wa'iki andrö: Owöhö'ö! ba ba wa'omuso dödö: Hadia nilau da'ö?
3 U'alu-alui tödögu wondrorogö botogu wamadu agu, fatua ifa'ua wa'atua-tua tödögu, ba wangolembai fa'owöhö-wöhö, irege u'ila hadia zoguna lalau niha, ba götöra ba guli danö.

 II. Ba he lakhömi ba fa'ebua gana'a 
 
4 Sebua ulau: ulau khögu nomo, ba ufazökhi khögu kabu nagu;
5 utanö zinanö ba ngai nomo ba ufazökhi kabu nihaogö, ba utanö geu sowua ba da'ö, hadia ia ngawalö;
6 ufazökhi mbaŵa nidanö, ba wamo'idanö börö geu ba gatua, sanöi-nöi;
7 ba uhöli zawuyu, iramatua ba ira alawe, ba so göi khögu zi no tumbu yomo khögu. Ba so göi khögu ngawawa zaŵi ba biri-biri, oya moroi ba gokhöta zi so ba Yeruzalema fönagu.
8 No uhöna göi khögu wirö ba ana'a, nihalö ba zalaŵa ba niha ba danö; ba u'asogö khögu zanunö, iramatua ba ira alawe, awö wa'omuso dödö niha ba guli danö; uhöna ndra'alawe.
9 Ba tobali sebua ndra'o, sebua moroi ba danö bö'ö fefu, fönagu ba Yeruzalema; ba he göi fa'atua-tuagu, ba lö tebulö khögu.
10 Ba fefu hadia ia gomasiö hörögu, ba utehe khönia, ba hadia ia zomasi dödögu, ba u'o'ö khönia, omuso sa dödögu wa'akaogu andrö fefu, da'ö haregu ba wa'erege dödögu andrö fefu.
11 Ba me ufaigi halöŵögu andrö fefu nilau dangagu, ba fa'arege dödögu; ölögu andrö, ba wolau ya'ia, ba u'ila: oi si lö boto ba folohi angi, ba lö hare ba guli danö.

 III. Ba he fa'atua-tua ba guli danö, saetu sa atö, na aetu noso niha 
 
12 Ba u'otahögö wa'atua-tua ba fa'owöhö mowa ba fa lö tödö, ba wamaigi da'ö; he iwisa sa niha andrö, si so dania, na lö'ö sa'ae razo andre? Si no mulau föna sa'ae ilau!
13 Ba u'ila, wa no tohude wa'atua-tua, moroi ba wa lö tödö, timba haga, si tohude moroi ba wa'ogömi-gömi.
14 Ba zatua-tua, ba so hörö ba mbawania, ba sambö tödö, ba ba zogömi-gömi lalania. Ba u'ila göi, wa no si fagölö-gölö manö zi göna ira.
15 Ba umane dödögu: Göna göi ndra'o si göna zambö tödö, ba hadia guna wa no satua-tua sibai ndra'odo? Ba uŵa'ö tödögu, faya-faya göi da'ö.
16 Faoma sa lö ara itörö tödö niha dania, he satua-tua, ba he sambö tödö; ba götö dania, ba olifu manö niha ira fefu, ba mate manö zatua-tua, awö zambö tödö.
17 Ba anuzu dödögu wa'auri, lö'ö sa omasido nilau-lau ba guli danö; oi sa si lö boto manö ba folohi angi!
18 Ba anuzu dödögu wa'erege dödögu andrö fefu, fa'akaogu andrö ba guli danö, me ba zi so furigu uröi furi dania.
19 Ba ha niha zangila, na satua-tua da'ö, ba na sambö tödö? Ba ya'ia dania zamatörö si no erege dödögu, si no ufakao ndra'o, ba zi no atua-tua ndra'o ba guli danö — ba da'ö göi, ba no si lö boto!

 IV. Ba aragu-ragu ena'ö dödöda, na tafatou-tou da'ö 
 
20 Ba u'erogö, ena'ö aragu-ragu manö dödögu, ba wa'erege dödö andrö fefu, nifakaogu ya'o, ba guli danö.
21 Na so zi so fa'atua-tua ba fa'aboto ba dödö, ba si faduhu dödöda ba wangainia halöŵönia, ba iröi furi dania okhöta niha si lö erege tödö khönia: si lö boto göi da'ö ba famakao sebua.
22 Hadia atö nisöndra niha, ba wa'erege dödönia andrö fefu ba ba wangalungalui dödönia, nifakaonia ya'ia ba guli danö?
23 Ero ma'ökhö sa so wa'afökhö khönia, ba fa'abu dödö halö-halöŵönia; ba he ba zi bongi, ba lö falukha wolombase dödönia. Si lö boto göi da'ö!
24 Awai zi sökhi ba niha: femanga-manga ba famadu-madu hadia ia ba na i'omusoi'ö dödönia ba wamakaonia andrö: ba he da'ö göi, ba ba danga Lowalangi moroi — no u'ila.
25 Ha niha sa zi manga ba ha niha zabuso, na lö ya'ia?
26 Ba zomasi ia sa, ba ibe'e wa'atua-tua ba fa'aboto ba dödö ba fa'omuso dödö; ba ba zi so horö, ba da'ö ibe'e halöŵönia: fangozaragö ba fangöhöna, ba wame'e ya'ia ba zomasi Lowalangi. Ba si lö boto da'ö göi ba folohi angi.

Faza 3

I. Fefu hadia ia ba guli danö ba oi mo'inötö 
 
1 Fefu hadia ia, ba so ginötö, ba hadia ia fefu nilau ba guli danö, ba oi ba ginötönia.
2 So mbaŵa wa'atumbu ba so mbaŵa wa'amate. Fananö ba fondröni nitanö andrö.
3 Famunu niha ba fangorifi. Fanudugö ba fangotomosi.
4 Fege-ege ba fa'iki. Fa'abu dödö ba folaya.
5 Fanibo kara ba fangozaragö kara. Fa'omasi ba fa lö fa'omasi.
6 Fangalui ba fa'aekhu. Fangirö ba fanibo.
7 Fanika ba fanagu. Fa lö hede-hede ba fehede.
8 Fangomasi'ö ba fatiusa. Fasuwöta ba fa'atulö.

 II. Oi ba ginötö ilau nilaunia Lowalangi göi 
 
9 Hadia hare zolau hadia ia ba ni'eregesinia tödönia?
10 No u'ila halöŵö andrö, nibe'e Lowalangi ba nono niha, ba wangeregesi tödöra.
11 Fefu hadia ia, ba no ihaogö wolau, oi ba ginötönia, ba he si lö aetu andrö, ba noa göi ibe'e ba dödöra; ba fa tebai aboto ba dödö niha — i'otarai wamobörö, irugi ba gamozua — nilau Lowalangi andrö.
12 Ba no aboto ba dödögu, wa lö hadia ia zi sökhi ba khöra, moroi na la'omusoi'ö dödöra ba na lahaogö-haogö göra, ba götöra ba guli danö.
13 Ba he na manga-manga niha ba na ibadu-badu hadia ia, na i'abusoi'ö ia si sökhi ba wa'erege dödönia andrö fefu, ba no buala Lowalangi khönia.
14 No aboto ba dödögu, wa si lö tebulö, irugi zi lö aetu, fefu hadia ia nilau Lowalangi; tebai tanönö ba tebai tawuwu: No imanö wolau Lowalangi, ena'ö la'ata'ufi ia niha.
15 Hadia zi so, ba no ara, ba si so dania, ba no föna sa'ae so; ifuli sa i'alui Lowalangi zi no numalö.

 III. Niha si lö Lowalangi, ba no timba zaliŵa-liŵa ba danö 
 
16 Ba so na ni'ilagu, ba guli danö: famuyu'ö huku ba naha wanguhuku ba famalangögö niha ba naha wangatulö.
17 Ba umane dödögu: he satulö tödö ba he sebua horö, ba faoma ihuku Lowalangi; fefu hadia ia nitörö ba hadia ia nilau, ba noa sa ifakhoi ginötö.
18 Ba umane na dödögu: Börö nono niha, ena'ö itandraigö ira Lowalangi, ba ena'ö aboto ba dödöra, wa no timba zaliŵa-liŵa ba danö ira.
19 Me no faoma zi göna ira niha zaliŵa-liŵa ba danö — ha sara lalara: no faoma wa'amatera, ha sambua nosora; lö si tohude niha moroi ba zaliŵa-liŵa ba danö, oi sa si lö boto.
20 Ha sara lua-lua lalara, gawu-gawu mböröta hadia ia fefu, ba si tobali gawu-gawu zui dania.
21 Ha zangila, na miyawa isaŵa bekhu niha, ba na barö danö tou isaŵa bekhu zaliŵa-liŵa ba danö?
22 Ba aboto sa'ae ba dödögu, wa lö si sökhi, moroi na i'omusoi'ö dödönia niha ba nilau-launia andrö, me no da'ö dana khönia; ha niha sa zangila mama'ele'ö khönia, he wisa dania, na lö ya'ia sa'ae?

Faza 4

I. Famalangögö andrö ba fa'afökhö dödö ba fa'omasi gana'a 

1 Ba u'ila göi wamalangögö andrö fefu, ba guli danö: mowöi daŵa hörö nifakao andrö, ba lö sondrara tödöra, lafakao ira samalangögö ya'ira, ba lö sondrara tödöra.
2 Ba ufahowu'ö zi no mate, si no mate föna sa'ae, moroi ba zauri, si no na ma'ökhö,
3 ba ya ahowu na moroi andrö zi lö si tumbu na, si lö mangila folau si lö sökhi andrö, ba guli danö.
4 Ba u'ila wa'erege dödö andrö fefu, awö wa'onekhe ba wolau hadia ia, fefu, wa no fa'afökhö dödöra khö nawöra. Si lö boto göi da'ö ba folohi angi.
5 Sambö tödö, ba ifatahö dangania, ba i'aga'aga nösinia.
6 Sökhi zi sagokhö fa'ahono dödö, moroi ba zi sandremo fa'erege dödö ba folohi angi.

 II. Ba na hulö zi fatalifusö niha, ba tobali howu-howu 
 
7 Ba so na ni'ilagu si lö boto, ba guli danö:
8 so zi ha samö-samösa, si lö awö, lö'ö göi ononia ba lö talifusö, ba ifakao zui ia, si lö aetu, ba lö abuso hörönia ana'a. Ba ha khö atö moguna, na ufakao ndra'o, ba na alimagö khögu uhaogö gögu? Si lö boto göi da'ö ba zaya-zaya gölö!
9 Si sökhinia na darua ira, moroi na ha samösa, börö me so dania mböli gölöra si sökhi, ba wa'erege dödöra andrö.
10 Na alau zi samösa, ba i'ila ifazaŵa nawönia si samösa; ba alai zi ha samö-samösa, na alau ia, ba lö awönia, ba wamazaŵa ya'ia.
11 Ba si manö göi na faedo zi darua ba wemörö, ba lö oafu ira; ba heza ihalö wa lö oafu si ha samösa?
12 Ba na so zamalangögö si ha samösa ba la'ila lalaŵa ia si darua; ba sinali si tölu winali, ba ha ŵaraö aetu?

 III. No faehu ira zatua-tua zambö tödö 
 
13 Ono matua si numana ba si no atua-tua, ba no tohude moroi khö razo si no satua ba sambö tödö, si tebai mamondrongo sa'ae, na so zanenaŵa ya'ia.
14 Me no ba gurunga i'otarai [ono matua andrö], ba we'amöi salaŵa, he ŵa'ae no ba mbanua razo andrö tumbu ia mege si numana.
15 No u'ila zauri andrö fefu, sowaö-waö ba guli danö, awö nono matua andrö, si samösa andrö, si möi fangali zi samösa no mege.
16 Ba si lö mutaha mu'erai niha sato andrö, fefu zi möi ia salaŵa. Ba lö'ö zui dania la'omusoi'ö tödö ia nga'ötö mitou. Me no si lö boto göi da'ö ba folohi angi.
17 Faigi-faigi gaheu, na möi'ö ba nomo Lowalangi. Na möi ita mamondrongo, ba no si sökhi, moroi na la'ohe zumange nitaba niha sambö tödö; noa sa si lö mangila watahögö ira, ba tobali lalau zi lö sökhi.

Faza 5

I. Böi tafahulö wehede 
 
1 Böi alio-lio mbeweu, ba böi ida'ida'i tödöu wanguma'ö hadia ia föna Lowalangi; noa sa ba zorugo so Lowalangi ba ya'ugö, ba ba guli danö so'ö: andrö böi oya'ö limö.
2 Ba zi fahöna fa'abu dödö, ba so wangifi, ba ba zi fahöna li, ba so wehede zambö tödö.
3 Na öfabu'u hadia ia khö Lowalangi, ba böi arörö'ö wanörö, lö'ö sa omasi ia zambö tödö; hadia nifabu'umö, ba öfalua göi.
4 Sökhi na lö öfabu'u, moroi na öfabu'u, ba lö ötörö.
5 Böi tehe ba mbeweu ifo'ömö mbotou, ba böi ömane khö zinenge Lowalangi: no numalö mbewegu! Hana wa [edöna'ö] mofönu Lowalangi, ba deatea mbeweu ba ifufu nilau dangau?
6 Na fahöna wangifi ba bewe, ba fahöna göi waya-faya. Andrö wa ö'ata'ufi Lowalangi.

 II. Faya gana'a 
 
7 Na ö'ila ba danö, lafakao zi numana, ba lafuyu'ö huku ba labila'ö lala, ba böi ahöli-höli dödöu ba da'ö; ifaigi-faigi sa nawönia salaŵa, ba Fondrege zalaŵa zamaigi-maigi ya'ira [fefu].
8 Ba mohare danö ba da'ö fefu, na so razo somasi fangahalö.
9 Somasi ana'a, ba tebai abuso ana'a, ba somasi na ebua gana'ania, ba lö isöndra zi ndruhu hare ba da'ö Si lö boto göi da'ö.
10 Na tedou mbalazo, ba tedou göi zi manga ya'ia, ba hadia hare zokhö, baero wamaigi?
11 Ba zohalö-halöŵö, ba fangokafu dödö wemörö, he na oya gönia, ba he na lö oya-oya; ba sebua ana'a, ba lö falukha mörö, ba wa'afahöna khönia.
12 So wamakao safökhö, ni'ilagu ba guli danö: Ana'a sebua ni'irö-irö'ö zokhö, famununia.
13 Na taya gana'a andrö, na itörö zokhö hadia ia, ba na so nononia, ba lö tosai hadia ia ba danga da'ö.
14 Si mane mege, me i'otarai dalu ninania, si manö wofanönia dania, lö balu-balu, si mane me awena so ia; ba lö hadia ia i'ohe, böli gölönia ba wa'erege dödönia andrö, noro dangania ena'ö.
15 Famakao sebua göi da'ö: no fagölö-gölö sibai ira wa'asonia wofanönia, ba hadia harenia, na i'eregesi dödönia ba nangi?
16 Ba sagötö ya'ia, ba ba zogömi-gömi so ia, ba so wa'abu dödö; ba fahöna wa lö sökhi-sökhi dödönia ba fa'afökhö ba fa'abao dödö.

 III. Ta'andrö saoha gölö khö Lowalangi, na ta'oguna'ö nibe'enia khöda 
 
17 Si ndruhu, ni'ilagu si sökhi ba somasi ita, ba ya'ia na manga-manga niha ba na ibadu-badu hadia ia, na i'abusoi'ö ia si sökhi, ba wa'erege dödönia andrö fefu, ba nifakaonia ya'ia ba guli danö, götö wa'anau nosonia, nibe'e Lowalangi khönia; me no da'ö dana khönia.
18 Ba he na so niha, nibe'e Lowalangi ana'a ba okhöta hadia ia, ba na no itolo ia ba wemanga si so andrö ba ba wanema urakhania, ba ba wangomusoi'ö tödönia halö-halöŵönia: ba buala Lowalangi da'ö.
19 Lö'ö sa börö itörö tödö niha si manö, wa lö anau nosonia; na itehe khönia Lowalangi wa'omuso dödönia andrö.

Faza 6

Fa'ebua gana'a ba fa'ebua döi ba no tenga si lö tebulö 

1 So wamakao ni'ilagu ba guli danö, si no tohare sibai ba hulu niha:
2 Na so nibe'e Lowalangi ana'a ba girö-girö ba fa'ebua döi, na tobali lö ambö khönia hadia ia zomasi ia, ba na lö itehe khönia Lowalangi i'a; na niha bö'ö zi manga, ba si lö boto da'ö ba famakao safökhö.
3 Na so zi otu ono, ba na ha me uga fakhe ia ba guli danö, na anau nosonia, ba na lö i'a zi sökhi andrö, ba na lö'ö göi lako'o ia [na no mate ia], ba da'ö niŵa'ögu: tabina saekhu, ba no sohahau tödö moroi khönia.
4 Noa sa ba wa lö boto so da'ö, ba ba zogömi-gömi lalania, ba si tobalu fa'ogömi-gömi döinia;
5 ba lö'ö göi ni'ilania haga zi moluo, lö saboto ba dödönia: ba ohahau dödönia, moroi ba da'ö no mege.
6 Ba he mendrua wa hönö fakhe wa'anau nosonia, ba na lö ni'ania si sökhi, ba hadia, tenga ha sambua nahiara fefu dania?
7 Fefu hadia ia halöŵönia, ba börö dölö-tölönia; ba lö'ö manö zui döhö wangisönia andrö.
8 Hadia sa zi tohude zatua-tua, moroi ba zambö tödö? Ba hadia zi tohude zi numana, sangila manörö lala si sökhi, ba zanehe niha sauri?
9 Sökhi na ha famaigi hörö, moroi na si lö ahono-hono wangisö andrö. Si lö boto göi da'ö ba folohi angi.
10 Hadia zanörö niha, ba no ara, me lafotöi ia, ba no muhonogöi, he wisa niha dania, ba tebai fasoso ia ba zabölö moroi khönia.
11 He na oya linia, fonönö wa lö boto, ba hadia hare niha?
12 Ha niha sa zangila, hadia zoguna ba niha, ba we'asonia ba guli danö, götö wa'anau nosonia andrö si lö boto, silalö hulö lumö-lumö? Ha niha sa zangombakha ba niha, he wisa dania ba guli danö, na lö ya'ia sa'ae?

Faza 7

I. Ni'onangegö fefu hadia ia 

1 Sökhi döi si sökhi, moroi ba wanikha [famayoini] si sökhi, ba sökhi mbaŵa wa'amate, moroi ba mbaŵa wa'atumbu.
2 Sökhi we'amöi ba nomo, ba ni'e'esi si mate, moroi ba we'amöi ba nomo ba nibadu-badu tuo; amozua niha fefu sa da'ö no mege, ba möi ba dödö zi so noso na.
3 Sökhi wa'abu dödö, moroi ba wa'iki; ohahau sa dödö, na mangerau mbawa.
4 Ba nomo ba ni'e'esi si mate so dödö zatua-tua, ba tödö zambö era-era, ba ba nomo ba zomuso dödö niha so.
5 Sökhi wamondrongo fanegu zatua-tua, moroi ba wamondrongo wanunö zambö tödö.
6 Me no hulö wa'ofetufetu manawa, na labe'e eu galitö wa'iki zambö tödö: no faya-faya göi da'ö.
7 Si taya sa gera-era zatua-tua, na lafalangögö ia, ba na labe'e önia gana'a, ba tefuyu dödönia.

 II. Ena'ö na ihonogö dödönia niha ba nibe'e Lowalangi khönia 
 
8 Sökhi lua-lua hadia ia, moroi ba mbörötania. Sökhi zebolo tödö, moroi ba zi fayaŵa.
9 Böi alio-lio abao dödöu, me no barö doto zambö era-era so wa'abao dödö.
10 Böi ömane: Hadia mbörö, wa no sökhi götö föna, moroi ba götö da'e? Tenga sa fanofu zatua-tua da'ö.
11 No timba göndröita zatua wa'atua-tua, ba no soguna sibai ba zangila haga zi moluo.
12 Ba'a-ba'a zino sa'ae wa'atua-tua ba ba'a-ba'a zino [göi] gana'a, ba hare ba wa'aboto ba dödö, ba i'orifi zi so ya'ia fa'atua-tua andrö.
13 Faigi-faigi nilau-lau Lowalangi; ha niha sa zangila mangadölö niköi'önia?
14 Na baŵa si sökhi ba omusoi'ö dödöu; ba na baŵa si lö sökhi, ba ömane dödöu: nibe'e Lowalangi göi da'ö, si mane si sökhi andrö, ena'ö lö'ö sa'ae irongo hadia ia, baero ö, niha, dania.

 III. Böi si tenga moroi ba dödö wolo'ö oroisa, ba böi molau si lö sökhi 
 
15 No ahori u'ila ba götögu andre: Soso zatulö tödö, si tekiko ba wa'atulö dödöra andrö, ba soso zebua horö, sanau noso, ba walösökhira.
16 Böi töra wa'atulömö, ba böi atua-tua sibai ndra'ugö öŵa'ö: hana wa öfakiko'ö?
17 Böi abölögö wanao horö ba böi sambö era-era ndra'ugö! Hana wa omasi'ö mate, na lö'ö na inötö khöu?
18 Sökhi na ö'aro'ö khöu zi sambalö ba na lö'ö göi iböhöli tangau zi sambalö; sangata'ufi Lowalangi sa, ba lö göna ia da'ö fefu.
19 Fa'atua-tua andrö, ba i'abe'e'ö zatua-tua, moroi ba zi dafulu sabölö, si so yomo ba mbanua.
20 Lö'ö sa niha satulö ba guli danö solau si sökhi lö olalöŵa.
21 Böi göi töngöni deatea mbewe andrö fefu, nilau-lau, fa böi örongo i'elifi'ö sawuyumö.
22 Me no asese ö'elifi göi niha bö'ö, si lö olifu'ö.

 IV. Wa'afökhö wangalui fa'atua-tua si ndruhu 
 
23 Da'ö fefu, ba no utandraigö, ba wa'atua-tua andrö; no umane dödögu: "Omasido na atua-tua ndra'odo," ba lö'ö sa ihatö'ö ia khögu.
24 No aröu zi so andrö, ba no abakha sibai; ha niha zogamö?
25 Ba no u'otahögö, no ube'e dödögu, ena'ö aboto ba dödögu ba ena'ö usöndra; ba wangalui fa'atua-tua ba fame'e ba lala, ba ena'ö aboto ba dödögu, wa no fa'ambö tödö wanao horö, awö wa fa'owöhö sa'ae wa'owöhö mowa andrö.
26 Ba no safeto moroi ba wa'amate ndra'alawe usöndra; no timba gu'ö ia, ba tödönia, ba no timba dandraŵa, ba tangania, ba fesu. Somasi Lowalangi, ba lö alau khönia, ba si so horö, ba te'ala ibe'e.
27 Hiza, da'ö nisöndragu, iŵa'ö sangombakha, no u'ozaragö, ena'ö usöndra wozu.
28 Da'ö ni'alu-aluigu, ba lö nisöndragu: Ira matua, ba samösa ba zi hönö usöndra, ba ira alawe, ba samösa lö'ö ba da'ö fefu.
29 Hiza, ha da'ö nisöndragu: no adölö dödö niha, womböi Lowalangi ya'ia, ba ya'ira, ba no oya la'alui göi-köi.

Faza 8

I. Si ndruhu wa'atua-tua wamondrongo li zalaŵa ba fangata'ufi Lowalangi 

1 Ha niha zi no si mane satua-tua? ba ha niha zi no aboto ba dödö eluaha hadia ia? — Fa'atua-tua niha andrö, ba humaga mbawa niha ibe'e, ba tobali walösökhi mbawa.
2 Da'ö niŵa'ögu: töngöni goroisa razo, börö wahölusa andrö ba Lowalangi.
3 Böi aösö erogö ia (razo); böi babaya huhuo si lö sökhi.
4 Fefu hadia ia sa zomasi ia, ba ilau, me no sabölö li razo ba ha niha zi tola manofu khönia: Hadia nilaumö?
5 Sanöngöni oroisania, ba lö falukha zi lö sökhi, ba inötö ba huku isöndra tödö zatua-tua.
6 Fefu hadia ia sa nilau, ba so ginöto ba so huku, me no noro niha zi lö sökhi andrö khönia.
7 Lö'ö sa i'ila hadia zi so dania; ba he wisa lala dania, ba ha niha zamokai khönia?
8 Lö niha sabölö moroi ba nangi, fa i'ila ena'ö iba'a nangi, ba lö sabölö moroi ba mbaŵa wa'amate, ba lö fangefa ba wanuwö; ba fanao horö andrö, ba lö i'orifi zama'ua.
9 Da'ö fefu ni'ilagu, börö me no utöngötöngöni fefu nilau-lau ba guli danö, götö wa ibali'ö ia samatörö awönia niha, ba wangalani ya'ia.
10 Ba noa göi u'ila zebua horö, niko'o, sogamö folombase, ba tenga ba naha ni'amoni'ö monahia zolau satulö mege, ba olifu mbanuara ira. Faya-faya göi da'ö.
11 Me mogasa wamatörö huku ba nilau zi lö sökhi andrö, andrö wa itugu abe'e dödö nono niha, ba wolau si lö sökhi,
12 me meotu ilau zi lö sökhi si so horö, ba anau nosonia ba da'ö, he ŵa'ae no aboto ba dödögu, wa sohahau tödö dania zangata'ufi Lowalangi, samondrongo linia.
13 Ba tenga sohahau tödö dania zanao horö, no timba lumö, wa lö anau nosonia, me no tenga sangata'ufi Lowalangi ia.

 II. Böi abu dödöda ba zi no amaedola dahö-dahö ba wamatörö Lowalangi ösi guli danö 

14 So zi hulö waya, ba guli danö, ya'ia wa so zatulö tödö si falukha lua-lua wolau zebua hörö, awö wa so zebua horö si falukha lua-lua wolau zatulö tödö. Ba no umane: Faya göi da'ö!
15 Ba no usuno wa'omuso dödö; me no fondrege zi sökhi ba niha ba guli danö, na manga-manga ia ba na ibadu-badu hadia ia, na i omusoi'ö dödönia; ba ya lö aefa-aefa khönia da'ö ba wa'erege dödönia andrö, götö wa'anau nosonia, nibe'e Lowalangi khönia ba guli danö.
16 Ba me ube'e dödögu, ena'ö aboto ba dödögu wa'atua-tua andrö, ba ba wamaigi-maigi nilau-lau ba guli danö, — me lö falukha alau hörö niha, he ba zi bongi ba he ba zi ma'ökhö —
17 ba no u'ila, wa tebai aboto ba dödö niha wolau Lowalangi fefu, folau-launia andrö ba guli danö, me i'eregeregesi dödönia niha, ba wangalui, ba me lö'ö zui isöndra, ba he na iŵa'ötödönia satua-tua, no aboto ba dödönia, ba lö'ö zui isöndra.

Faza 9

I. Itari lö oroma ba niha wa'atulö Lowalangi 

1 Da'ö fefu sa, ba no utöngöni sibai ba no u'alu-alui fefu: wa no ba danga Lowalangi so zatulö tödö ba satua-tua, fabaya nilau-laura andrö; he fa'omasi, ba he fatiusa, ba tenga si no tohöna i'ila niha; oi si so fönara fefu.
2 Faoma i'ila itörö ira fefu hadia ia: ha sambalö zi göna ira, he satulö tödö, ba he sebua horö, he si sökhi, sohau-hau, ba he si ra'i-ra'iö, he same'e sumange, ba he si lö mame'e sumange; si mane ba zi sökhi göi ba zi so horö, ba si mane ba zi möi ba hölu göi ba zata'u hölu.
3 Famakao da'ö, ba ngawalö hadia ia fefu ba guli danö, wa no ha sara manö zi göna ira fefu, ba tobali fahöna manö ba dödö nono niha zi lö sökhi, ba fa'owöhö mowa ba dödöra, sagötö ya'ira; ba aefa da'ö, ba möi ba mbanua tou.
4 Na awö zauri fefu na niha, ba lö saetu wanötöna; sökhi sa nasu sauri, moroi ba zingo si no mate.
5 Sauri sa, ba no la'ila, wa si mate ira dania, ba si no mate, ba lö hadia ia la'ila, ba lö'ö sa'ae böli gölöra, lö'ö sa'ae itörö tödö niha bö'ö ira.
6 He fa'omasira ba he fatiusara ba fönura, ba no ara sa'ae numalö, ba lö'ö sa'ae hadia ia zo'urakha ira, ba guli danö.

 II. Oguna'ö nibe'e Lowalangi khöu 
 
7 Ba labu sa'ae, omusoi'ö dödöu wemanga göu, awö wamadu agu khöu; no ara sa'ae, me itehe wolaumö andrö Lowalangi.
8 Böi tebulö wa'afusi nukhau ba böi manö ambö wanikha ba mbumö.
9 Omusoi'ö dödöu ba wa'aurimö, awö wo'omou somasi'ö, götö wa'anau nosou andrö, si lö boto, nibe'e Lowalangi khöu, ba guli danö, si sagötö ya'ugö, si no faya-faya; me no da'ö dana khöu, ba wa'auri andrö, ba ba wa'erege dödöu andrö, nifakaomö ya'ugö, ba guli danö.
10 Fefu hadia ia ni'ilamö ölau tangau, ba wa'abölömö andrö, ba ölau; ba mbanua tou andrö sa, ba zi möi'ö dania, ba lö halöŵö ba lö fa'onekhe ba lö fa'aboto ba dödö ba lö fa'atua-tua.
11 Ba so zui ni'ilagu ba guli danö: no tenga ba zalio ahe wagohisa, ba tenga ba zabölö wanuwö, ba tenga göi ba zatua-tua gö, ba tenga ba zonekhe wa'ebua gana'a, ba tenga ba zaboto ba dödö wa'ebua dödö; no ha sambua ginötö ba no ha sara zi göna ira fefu.
12 Lö'ö na'i i'ila ginötö khönia niha: si mane i'a nifa'u'u ba ndriala famunu ba si mane fofo, nifa'ala ba dandraŵa, — si manö göi wama'ala niha, na baŵa wamunu, na ihawui ira, si lö mudöna-döna.

 III. No aröu tohude wa'atua-tua, moroi ba wa'ambö tödö 
 
13 Ba da'ö na göi ni'ilagu fa'atua-tua ba guli danö, ba sebua da'ö wamaigigu:
14 banua side-ide, si lö atoto niha, ba isuwö ira razo sebua, ifa'u'u mbanua ba ifalau'ö mba'a-ba'a sebua ba gero göli.
15 Ba no so yomo ba mbanua andrö niha si numana, samösa, satua-tua, da'ö zangorifi banua andrö ena'ö, ba wa'onekhenia; ba samösa lö si lö olifu niha si numana andrö.
16 Ba umane dödögu: Si sökhi moroi ba wa'abölö wa'atua-tua, ba fa'atua-tua zi numana andrö, ba no lö ba dödö niha [bö'ö], ba linia, ba lö lafondrondrongo.
17 Taroma li zatua-tua, na ba wa'ahono-hono tafondrondrongo, ba no si sökhi moroi ba we'ao zalaŵa zowöhö mowa.
18 Fa'atua-tua, ba no si sökhi moroi ba wangöna, ba oya ifakuyu si sökhi niha si so horö, he ha samösa ia.

Faza 10

I. Fa'atua-tua ba fa'ambö tödö 

1 Na so deteho, ba aböu ba owoyu wanikha khö zamazökhi dalu-dalu labe'e; si manö göi, wa no ebua wa'owöhö mowa, si ha ma'ifu, moroi ba wa'atua-tua ba moroi ba wa'ebua döi.
2 Tödö zatua-tua, ba no ba gambölönia so, ba tödö zambö tödö, ba no ba gabera.
3 Ba he ba lala, na itörö sowöhö mowa, ba no sambö tödö ia, ba idozigö niha wangombakha, wa no sowöhö mowa ia.
4 Na tesao khöu wönu zalaŵa, ba böi bulö'ögö ba nahau, isösö sa horö sebua fa'ebolo dödö.
5 So wamakao ni'ilagu ba guli danö, hulö zi fasala, khö zalaŵa mbörö:
6 Te'alaŵa'ö yaŵa wa'owöhö mowa, alaŵa sibai, ba tou dumao-dao zebua ana'a.
7 Ba hulu kudo u'ila zawuyu, ba mowaö-waö zalaŵa, si mane sawuyu.

 II. Lua-lua wa'atua-tua ba lua-lua wa'ambö tödö 
 
8 Sogau lösu-lösu, ba ma ya'ia zaekhu bakha, ba sanudugö öli gara, ba ma idou ia ulö.
9 Samo'ai kara, ba ma mesokho ia khönia, ba sanila eu, ba ma tetaru ba dangania.
10 Na no afuru zi'öli, na lö nidalinia bawa, ba erege dödönia; ba hare ba wangehao, ba no fa'atua-tua.
11 Na fadou gulö lö mutaka, ba lö hare zanaka.
12 Taroma li zatua-tua, ba no omasiö, ba bewe zambö tödö zamakiko ya'ia.
13 Na ibörögö wehede sa, ba no fa'ambö tödö, ba fozu wehedenia, ba fa'owöhö mowa si lö sökhi.
14 Ba oya mbewe zowöhö mowa, ba lö'ö sa i'ila niha, he wisa dania; ba he wisa furinia dania, ba ha niha zamokai khönia?
15 Fangerege dödönia wamakao zambö tödö andrö, si tebai na'i möi miyomo ba mbanua.

 III. Razo si sökhi ba razo si lö sökhi 
 
16 Alai ndra'ugö ya'ugö tanö, ba zi no möi razo ndraono, ba ba zamorege femanga-manga ba famadu-madu hadia ia zalaŵa, na mahemolu mbanua!
17 Ba ya ahowu ndra'ugö, ya'ugö tanö ba zi no möi razo zatulö tödö, ba ba nifaigi zalaŵa inötö wemanga, ba wangabe'e ya'ira, ba tenga ba wemabu-mabu.
18 Fa'areu mbörö wa'adudu mbulu nomo, ba fa'atebai danga mbörö wa'aböla zagö.
19 Ba wangomusoi'ö tödö talau manga-manga, ba owua-wua dödö ibe'e agu andrö, ba na so gana'a, ba oi so manö hadia ia fefu.
20 He ha ba dödöu, ba böi elifi razo, ba ba wörömamö, ba böi elifi zebua ana'a; ma dania la'oloi'ö limö fofo ba dalu mbanua, ba ma la'ombakha'ö niŵa'öu so'afi.

Faza 11

I. Ba zi sökhi tabe'e gölöda 

1 Fa'ohe'ö misi yefo mbalazou, ba na no ara, ba mangawuli khöu.
2 Ö'ofitu, ba ma zui ö'oŵalu, lö'ö sa ö'ila, hadia wamakao dania ba guli danö.
3 Na no mo'ösi lawuo, ba aekhu ba danö deu; ba na aso'a geu, he raya, ba he yöu — ba zaso'a geu, ba da'ö lö tebulö ia.
4 Samaigi-maigi angi, ba lö manaru, ba samaigi-maigi lawuo, ba lö mamasi.
5 Me no lö ö'ila, hadia lala nangi, ba he wisa wanöi döla dabina ba dalu nina ba si manö göi wa lö aboto ba dödöu halöŵö Lowalangi andrö, solau-lau fefu hadia ia.
6 Ba zanguhulö wongi fazaewe danömö zinanö khöu, ba böi göi böda dangau, na tanö owi; me no lö ö'ila, heza so zofozu, na si föföna, ba na safuria, ba na faoma manö sökhi lua-lua.

 II. Ta'omusoi'ö dödöda fatua ono matua ita, ba böi fahole 
 
7 Ba no omasiö haga, ba fangokafu hörö, na ta'ila luo.
8 Na ha me uga fakhe sa wa'anau noso niha, ba yamu'omusoi'ö dödönia, götö da'ö, ba yamutörö tödönia mbaŵa wa'ogömi-gömi andrö, wa tenga si lö ara dania. Fefu hadia ia zi falukha ita, ba no faya-faya.
9 Omusoi'ö dödöu, ya'ugö ono matua, fatua ono matua ndra'ugö, ya sowua-wua dödöu, götö wa ono matua ndra'ugö, ba törö nidönisi dödöu ya'ugö, awö ni'ila höröu, ba böi zi lö aboto ba dödöu, wa i'ohe ba wanguhuku dania ndra'ugö Lowalangi, börö da'ö fefu.
10 Timba wa lö sökhi-sökhi dödöu, ba faigi, fa böi ihatö'ö ia ba nösiu famakao; noa sa faya-faya wa'a'onomatua ba fa'aitö mbu.

Faza 12

I. Famarou tödö nono matua 

1 Ba törö-törö tödöu zomböi ya'ugö, götö wa ono matua na ndra'ugö, fatua lö baŵa si lö sökhi andrö ba fatua lö ahatö na ndröfi andrö, niŵa'öu dania: lö omasido!
2 Fatua lö ndrundrumö luo ba haga andrö ba baŵa ba döfi, ba fatua lö ifuli alu, na no aefa deu —
3 na luo manizi-nizi zanaro omo ba na laköröbui ira iramatua sabölö, ba na lö'ö sa'ae halöŵö zohama fakhe, me lö atoto sa'ae ira, na ndrundrumö sa'ae zamaigi-maigi ba zandrela,
4 ba na tekusi sa'ae mbawandruhö salua ba newali, na alö wekokokoko halu andrö, ba na maoso niha na irongo li wofo, ba na lö ebua-bua tö li, na manunö.
5 Ba na anuzu göi dödöda hili-hili, ba na so gameta'uö ba lala, ba na mobowo kare ba na amaedola zanana larewe, ba na lö fa'omuso dödö sa'ae. Na isaŵa nomonia si lö tebulö niha, ba na ladörödörö newali sange'esi. —
6 Fatua lö aetu zinali firö andrö ba fatua lö aboto mako ana'a, ba fatua lö arasa nasoa ba mba'a ba fatua lö adudu roda ba mba'a,
7 ba fatua lö mangawuli ba danö gawu-gawu andrö, ba zi so ia mege, ba fatua lö mangawuli ba Lowalangi mbekhu, khö Lowalangi same'e ya'ia mege.
8 Alai waya-faya andrö, si tumbu ba waya-faya! iŵa'ö sangombakha, oi faya-faya manö.

 II. A'ata'ufi Lowalangi, böi olifu wanguhuku andrö dania 
  
9 Ba baero ö — wa no satua-tua zangombakha andrö — ba ifahaö niha sato ba wa'aboto ba dödö, ba itimbatimba tödönia ba i'alu-alui ba oya iŵa'ö amaedola.
10 I'alu-alui sangombakha andrö, ena'ö isöndra wehede omasiö, awö nitanö ba zura, ba wa'adölö dödö, taroma li si ndruhu-ndruhu.
11 Taroma li zatua-tua, ba no timba ndroi manaze, ba timba gosö'osö nitaru'ö daroma li ni'ozaragö andrö, niŵa'ö gubalo mbiri-biri, si ha samösa.
12 Ba baero ö na: Ya'ugö onogu, ba be'e nifangelama ndra'ugö! Famazökhi zura andrö, soya sibai, ba no si lö aetu, ba fangalungalui niha andrö tödönia, ba no fangerege dödö.
13 Fozu hadia ia fefu tafondrondrongo: Ata'ufi Lowalangi, ba o'ö goroisania! da'ö sa zi nangea ba niha fefu.
14 Fefu hadia ia nilau sa, ba i'ohe ba wanguhuku Lowalangi, ba wanguhuku si tobini andrö fefu, he si sökhi, ba he si lö sökhi.

SINUNÖ SEBUA

Faza 1

1 Sinunö sebua khö Zelomo.

 I. Fehulu dödö zinandra khö zoniha ya'ia 

2 Ena'ö na fa'ago bawa ia khögu; no omasiö moroi ba nagu wa'omasiu ndra'odo.
3 Amohua sibai dalu-dalu famayoini andrö khöu; no fanikha nifaduwa döimö andrö, andrö wa la'omasi'ö ndra'ugö ono alawe.
4 Dönisido khöu; data'aliogö ita! — ya'odo, ba no i'ohe si bakha khönia razo. Damalau ma'iki, ma'omusoi'ö dödöma khöu; fa'omasimö andrö, ba masuno, moroi ba wanunoma agu; no si nangea, na la'omasi'ö ndra'ugö!
5 Si no aitö ndra'o, ba omasiö zui, ya'ami ono alawe, banua Yeruzalema, timba nose Gedara ba timba goloso nose Zelomo.
6 Böi mifaigi-faigi ndra'o, wa si no aitö ndra'odo, wa no aitö nösigu ba zino. No mofönu khögu nono ninagu, ono matua; no lafataro sanaro kabu nagu ndra'odo — kabu nagu khögu, ba lö nitarogögu!
7 Ombakha'ö khögu, ya'ugö somasi dödögu: Heza ö'ohe mbiri-biri khöu? heza molombase ndra'ugö, na laluo? Hana sa wa öbe'e samalugö bawania ndra'odo ba ngawawa mbiri-biri khö nawöu?
8 Na lö ö'ila, ya'ugö fondrege zi sökhi ndra'alawe, ba ae si tou, osisi lahe mbiri-biri, ba ohe ba ndru'u nono nambi khöu, ba zinga nose gubalo.

 II. Fahuhuo ira 
 
9 Timba kudo si alawe khögu ba gureta Wara'o ube'e ndra'ugö, ya'ugö ono alawe si fahuwu khögu.
10 Omasiö ba mbo'ömö raeŵe-raeŵe andrö, awö naya ba mbagiu.
11 Ba dalafazökhi khöu raeŵe-raeŵe ana'a, nidumbodumboi firö.
12 Götö wa dumao-dao ba gasonia razo, ba lö si tebulö wa'amohua narawasu andrö khögu.
13 Somasido andrö, ba no timba nga'ölu emuri, sahono ba dotogu;
14 timba mbunga khorema, ba kabu nagu Engedi zomasi ndra'o khögu.
15 Ha lö asökhi ndra'ugö, ya'ugö si fahuwu khögu; ha lö asökhi ndra'ugö! Hörömö andrö, ba no hörö marafadi.
16 Ha lö asökhi ndra'ugö, ya'ugö iramatua, somasi ndra'o, ha lö omasiö; du'u sauri dufoda.
17 Eu nomoda, ba no eresi, ba senobari mbagolö.

Faza 2

I. Tohu-tohu wahuhuosara 
 
1 Lahine ba mbenua Zarona ndra'odo, ladari mböhö ba ndraso.
2 Si mane ladari mböhö barö za'a-sa'a mao, si manö zi fahuwu khögu ba gotalua nono alawe [bö'ö].
3 Si mane ma'ufa barö geu gatua, si manö zomasi ndra'o ba gotalua nono matua [bö'ö]. Ba lumönia omasido dumadaodo, ba ami ba gararogu mbuania.
4 No i'ohe ba nomo nagu ndra'o, ba mandrerania yaŵagu, ba no fa'omasi.
5 Mi'abe'e'ö ndra'o kue mbua nagu, mi'okafui dödögu bua ma'ufa, me no sofökhö ndra'o fökhö fa'omasi.
6 Yamutaya högögu tangania kabera, ba yamu'omösido kambölönia.
7 Ube'e ba hölu ami, ya'ami ono alawe, banua Yeruzalema, hölu nago ba böhö si alawe ba mbenua: Böi mikeani wa'omasi andrö, böi misusugi, mibe'e lalazi ia.

 II. So zomasi nono alawe andrö. Baŵa lökhö 
 
8 Fondrondrongo! So zomasi ndra'o! Hiza, so ia moroi sa, isawö hili, ifanokanoka ia ba hili-hili.
9 No timba nago zomasi ndra'o, ba ma timba nono mböhö. No irugi gero nomoma, ifaigi-faigi ba zandrela, ihörö-hörögö ba darali.
10 Humede zomasi ndra'o, imane khögu: Faoso, si fahuwu khögu, si sökhi andrö khögu, aine!
11 Noa sa atö aefa mbaŵa wa'oafu, no döhö deu, no mumalö.
12 Tumbu mbunga ba danö; no irugi baŵa, ba woguti ŵeŵe nagu, ba terongo sa'ae li wune, ba danöda.
13 Bua ara, ba ibörötaigö asoso ba mobowo nagu, amohua. Faoso, si fahuwu khögu, si sökhi andrö khögu, aine!
14 Marafadigu, si so ba dögi gara, ba mbini-mbini andrö, ba gara, oroma'ö khögu mbawau, ba hana na urongo limö! Sami sa limö andrö ba omasiö wangila ya'ugö.
15 Mifa'ala khöda nasu gatua andrö, ono nasu gatua, samufu kabu nagu, me no sobowo nagu ba kabuda.
16 No khögu zomasi ndra'o andrö, ba khönia ndra'odo, khönia sokubaloi biri-birinia ba zi so ladari mböhö.
17 Irege okafu zino, ba irege taya lumö. Fuli'ö, ya'ugö somasi ndra'o, ya timba nago ndra'ugö, ba ma timba nono mböhö ba hili si no fahöna bawa danö andrö.

Faza 3

I. Humulu dödö zinandra khö zangai ya'ia 

1 Ba gasogu ba zi bongi u'alu-alui zomasi dödögu andrö, no u'alu-alui ia, ba lö usöndra.
2 Ba damaoso ndra'o ba utöröi newali ba mbanua; ba kade ba ba newali misa u'alui zomasi dödögu; no u'alui ia, ba lö nisöndragu ya'ia.
3 No fakhamö khögu zanaro andrö, sanörö-nöröi ewali ba mbanua, ba umane: "Somasi dödögu andrö, hadia no fakhamö ami?"
4 Ba ha si'aikö utalu'i ira, ba hiza ia, somasi dödögu andrö. Ba ura'u ia ba lö uböhöli, balazi no u'ohe yomo khö ninagu, ba ba mbate'e zadono ya'odo.
5 Ube'e ba hölu ami, ya'ami ono alawe, banua Yeruzalema, nago ba böhö si alawe ba mbenua ube'e hölu: "Böi mikeani wa'omasi andrö, böi misusugi, mibe'e balazi ia."

 II. Farate Zelomo 

6 Hadia da'ö moroi si tou ba mbenua si mane boto zimbo, si fao hua emuri ba hua gumöyö, ba hadia ia na zamohua khö zolafo?
7 Heahea Zelomo da'ö! Önö ngafulu niha zamasui ya'ia, sabölö Ndraono Gizeraeli.
8 Dozi ira, ba lö aefa-aefa danga ba zi'öli, si no to'ölö ba wasöndrata ira, sara-sara zi'öli ba mböbö löwi-löwira, ba gameta'uö andrö ba zi bongi.
9 No ifalau'ö khönia heahea razo Selomo, eu moroi ba hili Libano.
10 Döladölania, ba firö ibe'e, ba taralinia, ba ana'a, ba dadaomania, ba ungu, ba bakha, ba kaso.
11 Mi'ae tou, ya'ami ono alawe banua Ziona, mifemanga hörömi wamaigi razo Selomo ba takula bunga andrö, nibe'e ninania takulania, ba luo wangowalunia, ba luo wa'omuso dödönia andrö.

Faza 4

I. Fa'asökhi nono alawe ni'amasi'ö andrö 

1 Si sökhi sa ndra'ugö, ya'ugö ono alawe, si fahuwu khögu; si sökhi sa ndra'ugö: höröu, ba no hörö marafadi, moroi barö mbalu-balu andrö. Bumö andrö, ba no hulö zi sambawa nambi, si no mörö ba gahe hili Gileadi.
2 Ifömö andrö, ba no hulö zi sambawa biri-biri, si bohou muguti bu, ba si möi miyaŵa moroi ba gamondria; si no dozi abeto si faero, ba zi lö si lö mo'ono, sambua lö'ö.
3 Bewemö andrö, ba no hulö zinali kirimisi, ba no omasiö mbawamö. Bo'ömö, ba no hulö zi tamba-tambai mbua dalimo, moroi barö mbalu-balu andrö khöu.
4 Bagimö, ba no si hulö malige andrö khö Dawido, nilau nahia wangöna. Hönö nisaitagö khönia dange, baluse zabölö andrö fefu.
5 Susumö andrö, ba no hulö zi dua rozi ono nago, ono nago si faero, sangalui göra ba zi so ladari mböhö.
6 Irege okafu zino, ba irege taya lumö, ba möido ba hili emuri ba ba hili-hili gumöyö.
7 Sageu ya'ugö, ba no si sökhi manö, ya'ugö ono alawe si fahuwu khögu, lö hadia ia zi sala, ba mbotou.
8 Tabu moroi ba hili Libano, ya'ugö ono nihalö, tabu awögu moroi ba hili Libano! Faigi mitou, moroi ba zuzu Gamana, moroi ba zuzu Zeniri ba moroi ba zuzu Heremono, moroi ba nahia zingo, moroi ba hili harimo.
9 No taya gera-eragu öbe'e, ya'ugö akhigu ono alawe, ono nihalö; no taya gera-eragu öbe'e, me no öfaigido, si ha samuza, ba me no u'ila rate side-ide andrö, si ha sara, ba nayamö andrö ba mbagiu.
10 Ha lö ami wa'omasiu andrö, ya'ugö akhigu ono alawe, ono nihalö! No aröu tohude wa'omasiu andrö, moroi ba nagu, ba fa'amohua dalu-dalu andrö khöu, nigule'ö, moroi ba zamohua bö'ö fefu!
11 Ŵe ŵani zowöi ba mbeweu, ya'ugö ono nihalö, ŵe ŵani ba susu zi so ba lelamö, ba fa'amohua nukhamö, ba no timba wa'amohua ba hili Libano.

 II. Hulö kabu si sökhi sibai ia 
 
12 Kabu si no mukusi bawa göli nakhigu ono alawe, ono nihalö, ba ba'a si no mukusi, ba umbu si no mufotandro.
13 Lewiömö, ba no timba kabu dalimo, si so bua sami sibai, no timba mbowo khorema, awö narawasu,
14 ba narawasu ba kukuma ba daringu ba kuli mani ba hadia ia ngawalö döla gumöyö ba emuri ba göna farasi ba hadia ia ngawalö zamohua, fondrege zi sökhi.
15 Umbu ba kabu ndra'ugö, umbu soluaha ba elea so'ulu ba hili Libano.
16 Faoso otarö, labu salata, törö kabu andrö khögu, ena'ö muzawili wa'amohua rembaremba andrö khönia. Ya möi ba kabunia zomasi ndra'o, ba yamu'a mbua geu andrö sami sibai.

Faza 5

I. Fehulu dödö zinandra khö zangai ya'ia 

1 No möido ba kabu khögu, ya'ugö akhigu, nihagu; no uteu emuri andrö khögu, awö ngawalö rembaremba khögu, no u'a gawa'awa andrö khögu, fabaya ösinia ŵe ŵani, ba no ubadu nagu, fabaya susu andrö khögu. Milau manga, ya'ami si fahuwu khögu, ba mibadu zi so andrö, hana na mabu ami, ya'ami somasi ndra'odo!
2 Si mörö ndra'o, ba tödögu, ba lö mörö. Fondrondrongo, ibököbökö lagö mbawandruhö somasi ndra'o! Bokai khögu, ya'ugö akhigu ono alawe, si fahuwu khögu, marafadigu, ya'ugö sohau-hau andrö, khögu! Oi namo sa'ae högögu, bugu, ba mowöi namo ba zi bongi.
3 [Ba umane:] No uheta mbarugu, hadia ufuli u'obaru? Ba no usasai gahegu, hadia, ufuli uta'unöi?
4 Ba i'oro'ö dangania, ba humulu dödögu khönia.
5 Ba maoso ndra'o, ba wamokai khö zomasi ndra'odo, ba tangagu, ba mowöi emuri, göna ba ndranga lazi emuri sahele ba duturugu.
6 Ba ubokai khö zomasi ndra'odo, ba no iheta ia somasi ndra'o, no taya. Ba no ambö nosogu mege, me muhede ia. Ba u'alu-alui ia, ba lö usöndra; mu'aodo khönia, ba lö itema ligu.
7 Ba la'ilado sanaro andrö, sanörö-nöröi ewali, ba labözi-bözido, mesokho ndra'o labe'e; balu-balu mbawagu, ba lahalö sanaro ba dete göli kara.
8 Ube'e ba hölu ami, ya'ami ono alawe, banua Yeruzalema: Na falukha ami zomasi ndra'o, ba hadia ni'ombakha'ömi khönia? — wa no mofökhö ndra'o fa'omasi!
9 Hadia wa'atohude zomasi ndra'ugö moroi ba zomasi mbö'ö, ya'ugö fondrege zi sökhi ndra'alawe? Hadia wa'asökhi zomasi ndra'ugö, moroi ba zomasi mbö'ö, wa ömanö wame'e ba hölu ya'aga?

 II. Fanuno fa'asökhi zangowalu 

10 Somasi ndra'o ba no safusi sibai ba no soyo'oyo, no yaŵa zi 10.000 [ndramatua bö'ö].
11 Högönia, ba no timba mbalaki sa'usö, ba bunia, ba no hulö mbulu nohi sadada, no aitö, si mane bu gaga.
12 Hörönia, ba no hulö marafadi ba mbewe mbombo, si mondri ba zusu, ba zi no fahöna.
13 Bo'önia, ba no amaedola gowoto rembaremba, nitanö famasa, ba bewenia, ba no timba [mbunga] ladari mböhö, ba zahele emuri.
14 Ba tangania, ba no hulö gana'a ni'owuloi'ö, nifosinga feremata sembaka, ba botonia, ba no nekhe-nekhe ifö guaza, nifobalu-balu feremata nila.
15 Ba fahania, ba no timba daru nahe maremara, nifotoyo ahe ana'a sa'usö; famaigida ya'ia, ba no hulö hili Libano, nituyu, si mane töla geresi.
16 Araronia, ba no ha sambalö fa'ami, ba sageu ya'ia, ba ha sambalö omasiö: Da'ö zomasi ndra'odo, ba da'ö zi fahuwu khögu, ya'ami ono alawe, banua Yeruzalema!
17 Heza isaŵa maö somasi ndra'ugö, ya'ugö fondrege zi sökhi ndra'alawe? Heza möi zomasi ndra'ugö, ena'ö matolo'ö, ba wangalui ya'ia?

Faza 6

Fanuno sinandra razo 

1 Somasi ndra'o, ba no möi mitou ba kabunia, ba gowoto rembaremba andrö, ba wangalui ni'a ba kabu, ba ba wogete bunga ladari mböhö.
2 Khö zomasi ndra'o ndra'odo, ba no khögu zomasi ndra'o andrö, sokubaloi biri-biri ba zi so ladari mböhö.
3 Si sökhi ndra'ugö, ya'ugö si fahuwu khögu, no timba Dirisa, ba omasiö, si mane Yeruzalema, ba sata'u ita, timba zabölö, si möi fasuwö.
4 Böi töngö ndra'o, ata'udo höröu! Bumö andrö, ba no hulö zi sambawa nambi, si mörö ba gahe hili Gileadi.
5 Ifömö, andrö, ba no hulö zi sambawa zigelo mbiri-biri, si otarai mondri, si no fatutu abeto si faero, ba ba zi lö si lö ono.
6 Timba zi tamba-tambai mbua dalimo mbo'ömö, moroi barö mbalu-balu mbawa andrö.
7 Önö ngafulu wo'omo razo, ba 80 ndrongania ba döi, ba ono alawe andrö, ba lö mutaha mu'erai.
8 Ba ha samösa marafadigu andrö, sohau-hau andrö, khögu, si ha sambusambua khö ninania, nituyu zadono ya'ia. La'ila ia ono alawe andrö, ba lafahowu'ö ia, ba he fo'omo razo ba he dongania ba döi, ba oi sanuno ya'ia.
9 Ha niha zihaga moroi sa, hulö na no ahatö wa'atumbu luo, si sökhi, si mane baŵa, ba sohahau si mane luo, ba sata'u ita, timba zabölö, si möi fasuwö?
10 No möido ba kabu falo, ba wangomusoi'ö tödögu ba wa'amanöi zinanö andrö ba ndraso, ba ba wamaigi na no mobene nagu, ba na no mobowo dalimo.
11 Lö u'ila hadia — no ifazaŵado ba gureta niwama fehulu dödögu andrö, ba gureta niwama sadölö tödö.

Faza 7

Tohu-tohu wanuno sinandra razo 

1 Fuli'ö, fuli'ö, Sulamiti, fuli'ö, fuli'ö, ena'ö ma'ila'ö! Hadia nifaigimi khö Zulamiti? Folaya ba Mahana'i andrö.
2 Ha lö asökhi gaheu andrö, ba mbadagahe, ya'ugö ono zalaŵa! Fa'obu'u zolamö, ba no hulö naya ba mbagi, nilau danga duka;
3 ahetamö, ba no hulö mako sebua, sowulo, ba zi lö ambö agu nifaruka samohua, ba talumö, ba no timba zi samba lauru fakhe, nifaduwa tou, ba nifasui bunga ladari mböhö;
4 ba no hulö nono nago zusumö andrö, hulö nono nago si faero.
5 Ba bagimö, ba no amaedola malige ifö guaza; hörömö, ba no timba mbaŵa nidanö ba Hesibona, ba zinga mbawa göli Mbatarabi; ba ikhumö, ba no hulö malige andrö ba hili Libano, si otahögö Damaseko.
6 Ba högömö, ba no fakhili-khili ba hili Garemeli, ba bumö, ba högö yaŵa, ba no timba ungu, — no möi fesu razo mbu andrö!
7 Ha lö asökhi ndra'ugö ba ha lö omasiö, ya'ugö fa'omasi, ba wa'owua-wua dödö andrö!
8 Botomö andrö, ba no hulö döla khorema, ba no amaedola ngamohi mbua zusumö.
9 Ba umane dödögu: Damanöido ba döla khorema andrö, ba utuyu hakhinia. Ena'ö na no timba ngamohi mbua nagu zusumö andrö, ba ena'ö na timba hua ma'ufa hua nikhumö andrö,
10 ba ena'ö na timba wondrege zi sökhi nagu gararomö, agu sadölö ahele ba dölö-tölö zomasi ndra'o, na no itörö mbewe ba ifö.
11 Khö zomasi ndra'o ndra'odo, ba no khögu humulu dödönia.
12 Tabu, ya'ugö somasi ndra'o, möi ita baero ba mbenua, ba ba halama mörö ita,
13 ba tahulö wongi ba kabu nagu, ba tafaigi, na no mobene nagu ba na no aboto mbowo, ba na no mobowo dalimo; ba da'ö dania ufa'ele'ö khöu wa'omasigu ndra'ugö.
14 Amohua mbua dudayi, ba no so ba gahe zagö khöda ngawalö mbua geu omasiö; si bohou ba si no ara no ube'e yaŵa khöu, ya'ugö somasi ndra'o.

Faza 8

I. Fahuhuo ira zoniha nihania: Tebai fabali ira 

1 Ena'ö na hulö dalifusö ndra'ugö khögu, talifusö si no so ba mbagi zusu ninagu mege! Na falukhado khöu baero mbanua, ba fa'ago bawa ndra'o khöu, ba lö'ö sa lategu ndra'odo.
2 Ba ufasao'ö, u'ohe'ö ba nomo ninagu, ba öfahaödo ena'ö. Ba ube'e öu nagu nifaruka samohua, awö nidanö mbua dalimo khögu.
3 Yamutaya högögu tangania kabera ba yamu'omösido kambölönia.
4 Ube'e ba hölu ami, ya'ami ono alawe, banua Yeruzalema: böi mikeani wa'omasi andrö, böi misusugi, mibe'e balazi ia.
5 Ha niha da'ö, si otarai moroi si tou andrö mbenua, sanundreheni ya'ia ba da'io zomasi ia? Ba mbörö ma'ufa mege ususugi ndra'ugö; ba da'ö mege i'adonogö ndra'ugö inau, safökhö khönia, ba da'ö i'adonogö'ö si asogö ya'ugö.
6 Fatöfa ndra'o ba gamaudu dödöu, amaedola laeduru, si so tandro, ba ba da'iomö. Me no timba wa'abölö wa'amate wa'abölö wa'omasi andrö, ba fehulu dödö andrö, ba no aro, timba wa'aro mbanua tou; fehölania, ba no fehola galitö, hola-hola khö Yehowa!
7 He idanö sebua, ba tebai ibe'e mate wa'omasi andrö, ba tebai inönöi ia hohou. Ba he na so ena'ö zame'e böli wa'omasi andrö ana'ania fefu, ba la'igi'igi'ö manö ia ena'ö.
8 So khöda nakhi, ono alawe, si lö fosu na. He tawisa khö nakhida andrö, na so zanofu ya'ia dania?
9 Na no öli kara ia, ba tafa'anö ba detenia mba'a-ba'a firö; ba na bawandruhö ia, ba taba'a ia fafa eresi.
10 Öli kara ndra'odo, ba no timba malige wosugu; ba no tobali si no falukha fa'ohahau dödö ndra'odo, wamaiginia ya'o.

 II. Kabu nagu khö Zelomo 

11 So kabu nagu khö Zelomo, ba Mba'ali Hamono; ba no ibe'e ba danga zanaro kabu nagu andrö: 1.000 rufia zamösa labe'e böli mbua nagu ihuku khöra.
12 Ba ba kabu nagu khögu andrö, ba no balazi ndra'o. Si hönö andrö, ba khöu, ya'ugö Selomo, ba 200 ba zanaro buania!
13 Lafondrondrongo limö, ya'ugö si so nahia ba kabu: Farongogö ia khögu!
14 Oloi, ya'ugö somasi ndra'o, ya hulö nago ndra'ugö, ya hulö nono mböhö, ba hili rembaremba andrö!

YESAYA

Faza 1

I. Fangarö-ngarö Yehowa ba wa'awuwu Ndraono Gizeraeli andrö 

1 Fama'ele'ö andrö khö Yesaya, ono Gamosi, nifa'ele'ö khönia, me luo razo Yuda Usia ba Yatamo ba Ahasi ba Hisikia, ba nöri Yuda andrö ba ba Yeruzalema.

2 Fondrondrongo, ya'ugö banua si yaŵa! Be'e mbörö dalingau, ya'ugö tanö! muhede Yehowa. No urorogö ndraono, no u'e'ebua, ba no la'erogö ndra'odo.
3 Öröbao, ba i'ila zokhö ya'ia ba kalide, ba i'ila naha gönia, khö zokhö ya'ia andrö. Ba lö la'ila ndra'odo Iraono Gizeraeli, si lö tödö mbanuagu andrö.
4 Alai ndra'o soi samazökhi horö andrö, sonoro olalöŵa! Niha si no tanömö zamazökhi horö, iraono solau si tefuyu. No laröi Yehowa, no latandraŵaisi Ni'amoni'ö andrö, ba Ndraono Gizeraeli, no la'erogö.
5 Hana wa latohugö wamözi ya'ami? Mitohugö sa atö wa'afabali andrö. No falawu fökhö högö ba no erege sibai dödö ma'asambua.
6 I'otarai duturu kahe, numalö yaŵa ba högö, ba lö si lö fökhö khönia, ha sambalö sokho ba mbawa zi'öli ba selezitö ba si bohou mesokho, si lö mufera'ö ba si lö mu'olohuni ba si lö mu'okafui fanikha.
7 Tanö si mate danömi andrö, ba banua khömi, ba no i'a alitö. Bua danö khömi, ba no niha bö'ö zi manga, ba samaigi ami. Tanö si mate danö, si mane nifakiko niha bo'ö.
8 Ba si tosai ono Ziona alawe andrö, ba no hulö nose ba kabu nagu, hulö ni'otete waöhö, naha wemörö, ba kabu lawogalö, si mane banua nifa'u'u nemali.
9 Ba na lö nisaigö Yehowa ngahönö andrö khöda gamogamo mena'ö, ba no tobali si mane Sodoma ita ba no fagölö-gölö ita ba Gomora andrö!

 II. Lö ba dödönia zumange andrö khöra 

10 Mifondrondrongo li Yehowa, ya'ami sanguhuku andrö ba Zodoma! Ya'ami, banua Gomora andrö, mifondrondrongo goroisa Lowalangida!
11 Hadia wa mi'oya'ö khögu zumange andrö? iŵa'ö Yehowa. No aföli ndra'odo zumange nitunu andrö, biri-biri si matua, ba tawö nibula andrö, ba lö omasido ndro nono zaŵi andrö ba do nono mbiri-biri ba do zi matua mbiri-biri andrö.
12 No so ami, ba wangondrasi ya'odo, ba ha niha zanguma'ö khömi wanguhundra olayama andrö khögu?
13 Böi sa'ae mi'ohe zumange faya. Ogoro ndra'odo zumange nitunu andrö khömi. Tesa'a andrö ba sabato ba fogaoni ba gowuloa andrö, ba te khögu: si lö atulö, ba no baŵa ni'amoni'ö!
14 Tesa'a andrö khömi ba owasa nihonogöi andrö, ba lö edönado; no tobali noro khögu, atagedo sa'ae wolohe ya'ia.
15 Ba na mi'oro'ö dangami, ba ubalugö hörögu khömi, ba he mihöna wangandrö, ba lö ufondrondrongo khömi; oi do sa'ae dangami andrö.

 III. Ifarou dödöra ba wamalalini era-era ba ifabu'u wangefa horö 

16 Misasai ami; mihaogö ami! Miheta mbua-bua si lö sökhi andrö khömi, fa böi u'ila sa'ae. Mibato wamazökhi si lö sökhi!
17 Mifamaha ami ba wolau si sökhi? Migohi zatulö! Mi'oroma'ö lala ba zamakao awönia. Mi'ohe ba lala huhuo zi lö ama, si lö ina! Mifatunö huhuo lakha mbanua!
18 Mitabu! iŵa'ö Yehowa, datalau fa'era! He no hulö gasumbo wa'oyo horömi, ba hulö muko safusi dania; ba he no hulö mbaru luo wa'oyo, ba hulö mbu mbiri-biri dania.
19 Na sedöna ami ba na solo'ö, ba mi'a zi sökhi ba danö.
20 Ba na te khömi ba na fabali ami, ba ö mbawa zi'öli ami dania; noa sa Yehowa zanguma'ö.

 IV. Fameta'u ba amabu'ula li 

21 Alai wa'atobali sohorö mbanua andrö, si lö faröi mege! No fahöna khönia huku si sökhi mege, nahia huku satulö ia föna, ba iada'e, ba no nahia zange'enge'e.
22 Firömi andrö, ba no tobali akhozila, ba agu khömi, ba no faruka idanö.
23 Salaŵami andrö, ba no faröi ba no awö zanagönagö. Dozi ira, ba manga gana'a ba la'alui mböli gölö; lö la'ohe ba lala huhuo zi lö ama, si lö ina, ba lö latema huhuo lakha mbanua.
24 Da'ö mbörö, wa imane So'aya, Yehowa ngahönö andrö, sabölö ba Ndraono Gizeraeli andrö: Ha! urara dödögu ba zi fa'udu khögu andrö ba ulau mbalögu ba zi fatiu tödö khögu!
25 Ba ubaya ndra'ugö, uhaogö gakhozila andrö khöu, amaedola nilau idanö nawu, ba simo andrö khöu, ba uhori.
26 Ba ufuli ufataro zanguhuku andrö khöu, si mane föna, ba samatunö huhuo andrö, si mane ba mböröta. Ba awena dania labe'e töimö mbanua satulö, banua si lö faröi.
27 Lala sadölö dania wangorifi Ziona andrö, ba fangorifi zangawuli andrö khönia, ba huku satulö.
28 Ba si göna famakiko zolalö andrö, fabaya samazökhi horö; ba sangerogö Yehowa andrö, ba nihori.
29 Saila sa ira dania ba manawa andrö, somasi ami, ba afusi mbawami wa'aila ba kabu andrö, somasi ami.
30 Me hulö manawa saleu bulu ami dania, ba hulö kabu si lö idanö.
31 Ba sabölö andrö, ba tobali rabo, ba nifazökhi dangania andrö, ba tobali bo galitö, ba faoma akhozi ira si lö samunu alitö.

Faza 2

I. Fama'ele'ö banua Lowalangi andrö solakhömi sebua 

1 Taroma li andrö, nifarongogö khö Yesaya andrö, ono Gamosi, ba nöri Yuda andrö ba ba Yeruzalema.
2 Tobali, na luo safuria andrö, ba aro hili andrö, si so osali Yehowa andrö, fondrege zalaŵa hili, yaŵa hihihili andrö fefu, ba lahurufai ia niha baero fefu.
3 Ba lasaŵa soi niha, ha wa'oya, lamane: "Talabu, möi ita misi yaŵa ba hili Yehowa andrö, ba gosali Lowalangi Yakobo, ena'ö ifahaö ita ba lala andrö khönia, ena'ö tatörö nifatörönia andrö; moroi ba Ziona sa i'otarai oroisa andrö, ba taroma li Lowalangi andrö, ba moroi ba Yeruzalema."
4 Ba ya'ia zanguma'ö lala ba niha baero, oya soi ihuku, ba tobali labali'ö faku zi'ölira ba labali'ö sabi nagu dohora. Sambua lö soi sa'ae sanuyu si'öli, ba wanuwö si sambua; lö'ö sa'ae lafamaha ira ba wanuwö.
5 Talabu, ya'ami ma'uwu Yakobo! Tatörö haga andrö khö Yehowa!

 II. Fangombakha baŵa wanguhuku samosumange adu andrö 

6 Noa sa ötibo'ö mbanuau, ma'uwu Yakobo andrö. Noa sa fahöna khöra waetasa, soroi ba gatumbukha luo, ba si fakelemu, si inane ba Ndrawa Wilisiti, ba no fara'u tanga ira ba niha bö'ö.
7 No fahöna ba danöra wirö ba ana'a; lö mutaha mutulo girö-giröra; anönö danöra kudo; ba kuretara, ba no si tebai ta'erai.
8 Ba no fahöna ba danöra nadu, mangalulu ira ba niwöwöi dangara, ba nifazökhi duturura.
9 Ba da'ö ifaöndrö ia ono mbanua, ba i'ide-ide'ö ia salaŵa, ba ya'ugö, ba tebai ö'efa'ö khöra [lalöra andrö].
10 Ae ba dögi narö gara ba bini'ö ndra'ugö, balugö'ö gawu-gawu, ba gameta'uö andrö khö Yehowa ba ba wa'abölö lakhöminia andrö.
11 Tefaöndrö dania wayaŵasa niha, ba tehöndrögö hokha ndramatua, ba ha Yehowa zalaŵa, na luo da'ö.
12 Irugi sa dania baŵa Yehowa ngahönö, itörö fefu zi so hokha ba salaŵa fefu ba si fayaŵa fefu, ba wangöhöndrögö ya'ira.
13 Itörö fefu geresi salaŵa töla ba sebua hogu ba hili Libano ba Manawa Mbazana, fefu.
14 Ba hili sebua fefu, awö hili-hili salaŵa.
15 Ba itörö fefu inalige salaŵa ba öli kara saro fefu.
16 Ba owo soloyoloyo ba Darisi fefu, awö fefu zomasi niha wamaigi ya'ia.
17 Ba tefaöndrö hokha niha ba tehöndrögö wayaŵasa ndramatua, ba ha Yehowa zalaŵa, na luo da'ö.
18 Ba adu andrö, ba nihori fefu.
19 Ba möi dania niha ba dögi narö gara ba ba dögi narö hili, ba gameta'uö andrö khö Yehowa ba ba wa'abölö lakhöminia andrö, na maoso ia, ba wameta'u ösi guli danö.
20 Na luo da'ö, ba lahalö nadu firö andrö, awö nadu ana'a, niha, nifazökhira, ba wangalulu khönia, ba latibo'ö ba dögi de'u ba ba dögi mbögi.
21 Ba we'amöi ba dögi narö hili ba ba zi faefa gara, ba gameta'uö andrö khö Yehowa ba ba wa'abölö lakhöminia andrö, na maoso ia, ba wameta'u ösi guli danö.
22 Ba miböhöli niha, si so noso ba nikhu; nadia sa'ae tabe'e töira?

Faza 3

I. Fangotu'ö Yehowa banuania, si no fabali khönia, oföna zalaŵara 

1 Hiza sa, iheta So'aya, Yehowa ngahönö, fefu ngawalö we'e-we'e ba Yeruzalema ba ba Ndraono Yuda; fefu we'e-we'e ba mbalazo ba fefu we'e-we'e ba nidanö.
2 Sabölö ba si möi fasuwö ba sanguhuku ba sama'ele'ö ba sangi'ila ba satua.
3 Kumandra ba si so töi ba anofula ba tuka ba sonekhe ba waetasa.
4 Ba ube'e salaŵara nono matua [iŵa'ö So'aya] ba iraono zamatörö ya'ira.
5 Ba famakao ba mbanua; oi zara fa'udu ira ba nawöra: afaito nono matua ba zatua ba si numana ba zalaŵa.
6 Na so zondra'u talifusönia, ono namania [wanguma'ö]: "Si so baru ndra'ugö, iagö salaŵama; ya so barö mbawau gadudula andre;"
7 ba imane dania na luo da'ö: "Te khögu wodalu-daluni sesokho; yomo khögu, ba lö balazo ba lö baru, — böi mibe'e salaŵa mbanua ndra'odo."
8 Sadudu sa Yeruzalema ba si tegaölö tou Ndraono Yuda, me si fa'udu khö Yehowa wehedera ba folaura, safökhö famaigi khönia hörönia, hörö zalaŵa.
9 Bawara zama'ele'ö ya'ira, ba lafarongogö horöra, lö labini'ö si mane banua Zodoma. Alai ira! Khöra lalau zi lö sökhi.
10 Miwa'ö ba zatulö tödö andrö, lö hadia ia!
11 La'a sa lua-lua wolaura andrö. Alai zebua horö andrö! itörö ia si lö sökhi; tesulöni sa khönia wolaunia andrö.
12 Alai mbanuagu andrö! Iraono zamakao ya'ira ba ira alawe zalaŵara. He ya'ami, banuagu! samaelungu zolohe ya'ami, ba no lafakuyu lala andrö, nitörömi ena'ö.
13 No so ba da'ö Yehowa, ba wamatunö huhuo; no maoso ia, ba wanguhuku soi niha.
14 I'ohe ba huku Yehowa zatua mbanuania, fabaya salaŵara: "Ya'ami sa si manga mbua ba kabu nagu andrö khögu! Baomo khömi so nirabu ba zi numana.
15 Hadia khömi da'ö, wa mifufu mbanuagu andrö, wa mirasa zi numana?" Da'ö niŵa'ö Zo'aya, Yehowa ngahönö andrö.

 II. Fangotu'ö hokha ndra'alawe, banua Yeruzalema 

16 Ba imane na Yehowa: Me no mohokha nono Ziona alawe, me lafaöga mbagira, na latörö ba me lafakhölö ira, lö aila'aila, me hulö zanarinari manö, ba me lafariti naya ba gahe;
17 andrö batule galizuzu nono Ziona alawe ibe'e So'aya, ba iheta mbalu-balu zaila ira Yehowa.
18 Na luo da'ö, ba iheta Yehowa naya ba gahe, si sökhi sibai andrö, awö roto,
19 awö rai, awö walewale, awö göla,
20 awö zalendra andrö, awö mbala högö, awö ritiriti ba gahe, awö mböbö dalu, awö mbulibuli zamohua andrö,
21 awö hazima, awö laeduru,
22 awö naya ba nikhu, awö mbaru ba walöŵa, awö lembe, awö gabaya,
23 awö mbola, awö walu, awö muko si sökhi andrö, awö zalendra, awö mbalu-balu mbawa andrö.
24 Ba fangali zamohua andrö zaböu, ba fangali mböbö dalu si sökhi andrö zinali, ba fangali mbu nindrandra andrö wa'abatule, ba fangali gabaya sebua goni, ba fangali wa'asökhi mbawa laheto zakhozi.
25 Bawa zi'öli wamunu ndramatua khömi, ba sabölö khömi, ba ba wanuwö mate.
26 Ba mangarö-ngarö dania mbawa göli mbanua, ba abu dödö, ba dumadao ia ba danö, oi ahori fefu hadia ia.

Faza 4

Amabu'ula li ba zi tosai dania 

1 Na luo da'ö, ba dafitu ndra'alawe zondra'u iramatua si ha samösa, ba lamane: "Mataha mbalazoma ba mataha nukhama, ha töimö andrö be'e töima, heta khöma wa'aila andrö."
2 Na luo da'ö, ba tobali fa'amoadu ba fangebua döi ba ni'orifi andrö ba Ndraono Gizeraeli lewiö andrö khö Yehowa, ba fa'asalaŵa, awö lakhömi mbua danö andrö.
3 Ba "ni'amoni'ö" dania labe'e töi zi tosai ba Ziona ba si lö ahori ba Yeruzalema; dozi nitanö ba zura ba Yeruzalema, ni'orifi.
4 Na no isasai So'aya zi ra'i-ra'iö andrö ba ndra'alawe Ziona ba na no ihanigö horö Yeruzalema, fange'enge'e andrö ba mbanua, na no ifatörö nangi fanguhuku andrö, awö nangi fangohori.
5 Ba ifatörö Yehowa ba naha niha fefu ba hili Ziona ba ba zowulo ira fefu lawuo, na maökhö, ba simbo, awö haga hola-hola galitö, ba zi bongi; tefobalu-balu sa'ae fefu zi so lakhömi.
6 Ba so nose, ba'a-ba'a wa'auahu zino na ma'ökhö, ba saŵatö ba nöu, na mo'angi ba na moteu.

Faza 5

I. Kabu nagu khö Yehowa Ndraono Gizeraeli 

1 Ba damanunödo, udunö-dunö ni'omasi'ögu andrö, ulau zinunö zomasido andrö, wamatunö kabu nagu andrö khönia. Somasido andrö, ba no mokabu nagu yaŵa ba hili, ba zi sökhi tanö.
2 Ba ifaku ba itutuyu gara, ba itanö bakha ŵeŵe nagu, si sökhi bua. Ba dalu bakha ilau malige ba ikhao wolazi, ba ibazebaze'ö, ena'ö mowua bua nagu; ba i'owua mbua nagu ndru'u.
3 Ba iya'e, ya'ami banua Yeruzalema ba ya'ami, motöi Iraono Yuda, mi'ohe ba lala huhuo khöma kabu nagu andrö khögu.
4 Hadia na nilau mena'ö ba kabu nagu andrö khögu, si lö nilaugu na? Ba hana wa i'owua mbua nagu ndru'u, me udöna-döna zi ndruhu nagu:
5 Ba da'u'ombakha'ö khömi, he uwisa ba kabu nagu andrö khögu: Udeha gölinia, ena'ö ö zökha ia, ba ududugö göli kara andrö khönia, ena'ö lahundrahundra ia.
6 Tobali modu'u ube'e, fa böi sa'ae laguti ba fa böi lafaku mbörö; ya tumbu za'a-sa'a mao, awö lato. Ba utenaŵa göi lawuo, fa böi moteu khönia.
7 Ba kabu nagu andrö khö Yehowa ngahöno, ba ya'ia ma'uwu Gizeraeli, ba no sinanö omasiö khönia Ndraono Yuda. Idöna-döna zadölö — ba hiza wange'e; idöna-döna wa'atulö — ba hiza wangarö-ngarö.

 II. Fa'alaisa si meönö ba walösökhi mbanuara ba ba horöra 

8 Alai ami, sama'oli omo ba samadoro benua, irege lö naha sa'ae; irege tobali hatö ya'ami ba danö.
9 No irongo tögi dalingagu niŵa'ö Yehowa ngahönö andrö, [imane]: Si ndruhu! Oya dania nidudugö omo; si lö niha dania zebua ba si sökhi.
10 Ha sa samba lauru dania nösi mbua nagu ba zi fulu lauru tanöma, ba si sazo'e tanömö fakhe, ba ha samba lauru mbua.
11 Alai zahulö maoso, ba wangalui göra tuo, ba sara mörö ba zi bongi, irege mabu agu!
12 Si so biola nitika side-ide ba biola nitika sebua ba faritia ba surune, ba wamadu-madu agu andrö. Ba lö ba dödöra wolau Yehowa andrö, ba nifazökhinia tangania, ba lö la'ila.
13 Da'ö mbörö wa te'oloi'ö mbanuagu andrö, si lö mudöna-döna; solofo dania zalaŵara, ba soköliköli zato, ba wa'owökhi dödö.
14 Andrö ifaboka mbawania banua tou; si tenga inötö wa'ebua mbawania, ena'ö numalö mitou lakhömira, awö zi fagua-gua andrö, awö zomuso tödö ba khöra.
15 Ba tefaöndrö niha ba te'ide-ide'ö ndramatua, ba tehöndrögö hörö zi fayaŵa andrö.
16 Ba si tedou wa'asalaŵa Yehowa ba wanguhuku, ba ni'amoni'ö Lowalangi ni'amoni'ö andrö, ba wa'atulö andrö.
17 Ba möi ba ndru'u ba da'ö nono mbiri-biri, hulö ba mbenua; latöröi ba la'aga'aga ndru'u ba danö si no tekiko, satabö sinanö föna.
18 Alai zanöbi khöra si lö atulö sinali sala andrö ba sanöbi horö tali zao!
19 Sanguma'ö: Yamuta'i-ta'i, yamu'aliogö wolau nilaunia, ena'ö ta'ila; ya alua dödö Ni'amoni'ö Ndraono Gizeraeli andrö, ya itörö, ena'ö oroma khöma.
20 Alai zamotöi si sökhi si lö sökhi ba samotöi si lö sökhi si sökhi, samali'ö haga sogömi-gömi ba samali'ö sogömi-gömi haga; same'e ami safeto ba same'e afeto sami!
21 Alai zatua-tua wamaigira ba si no onekhe wanguma'öra!
22 Alai zi no abölö wamadu agu; si lö ada'u-da'u, ba wamaruka si mabu ira!
23 Si oawögö si so horö, börö gana'a, nibe'e khöra, ba samalangögö si lö horö.

 III. Fangombakha fotu, si so moroi sa 

24 Andrö, hulö si mane na i'a ndru'u alitö, si mane na ariri ndru'u soköli ba hola-hola galitö, si manö dania wa tobali oboula ŵa'ara, awö wa humombo mbowora, hulö gawu-gawu; me lö ba dödöra gamakhoita Yehowa ngahönö, ba me la'o'aya daroma li Ni'amoni'ö Ndraono Gizeraeli andrö.
25 Andrö göi tesao wönu Yehowa ba mbanuania andrö, ba i'oro'ö dangania, ba wamözi ya'ira, fa muhisi hili, fa fahöna baolayama mboto zi mate, hulö zasao. Ba lö lai da'ö fefu, ba lö'ö na döhö wönunia, lö'ö na sa iböda dangania ni'oro'ö andrö.
26 Ba itaru'ö dania dandra ba niha baero ba zaröu, idönisi ira moroi ba wondrege danö; ba hiza, lö arara, ba so ira, aösö ira.
27 Lö serege tödö ba khöra ba lö salau; lö si mörö, lö salau hörö; samösa lö satoto böbö talu ba lö saetu böbö mbadagahe.
28 Ono wana khöra, ba no mu'atarösi, ba no mukhai wanara fefu. Hulö gowe za'a kudora ba hulö dawuyu nangi gaölö guretara.
29 Na mundröndrö ira, ba hulö zingo; hulö nono zingo mundröndröndröndrö ira; dumele ira, ba lara'u zahulu ira ba la'ohe, lö sangorifi.
30 Ba na mu'ugu khöra [ba Ndraono Gizeraeli] na luo da'ö, hulö si mane fe'ugu-ugu nasi, ba lafaigi tou danö, ba hiza wa'ogömi-gömi sata'u ita, ba tobalu haga ba lawuo andrö khönia.

Faza 6

I. I'ila lakhömi Yehowa Yesaya 

1 Ba ndröfi wa'amate Usia andrö, razo, ba u'ila Zo'aya, sidadao ba dadaoma sebua, si no alaŵa: anönö gosali ahe mbarunia.
2 Serafi fönania, önö gafi zamösa. Dua mbalu-balu mbawa ba dua mbalu-balu gahe ba dua ba wehombo.
3 Ba faoma lamane-mane we'ao khö nawöra: Ni'amoni'ö, ni'amoni'ö, ni'amoni'ö Yehowa ngahönö andrö; no anönö lakhöminia guli danö ma'asagörö!
4 Ba mudögö latalata zilötö ba wa'ebua lira, ba we'ao andrö, ba afönu nomo simbo.
5 Ba umane: Alai ndra'o! tekiko ndra'o; me no niha si ra'i-ra'iö bewe ndra'odo ba me ba niha si ra'i-ra'iö bewe sodo; noa sa i'ila hörögu razo andrö, Yehowa ngahönö!
6 Ba humombo zamösa Zerafi andrö, i'ondrasido, so ba dangania nono gara, ni'oyoni ba galitö, niforönia ba naha wame'e sumange.
7 Ba ifatöfa ba mbawagu ba imane; Me no fatöfa ba bawau da'e, ba no aheta golalöŵamö ba no mubu'a horöu.

 II. Famataro Yesaya, ba we'amöi sama'ele'ö 

8 Ba urongo li Zo'aya, imane: Ha niha nifatengegu, ha niha zi möi khöda? Ba umane: Ya'e ndra'o, fatenge ndra'o.
9 Ba imane khögu: Ae'e, ba ömane ba niha andrö: Mifondrondrongo tögi dalingami, ba böi ya aboto ha dödömi ba mitöngöni hörömi ba böi ya misöndra geluaha!
10 Abe'e'ö dödö niha andrö ba awe'e-we'e'ö dögi wisora ba fobalunö höröra, ena'ö tebai la'ila höröra, ba ena'ö tebai larongo tögi dalingara, fa böi aboto ba dödöra, fa böi lafalalini gera'arara ba fa böi lasöndra wangorifi.
11 Ba umane: Ha wa'ara, So'aya? Ba imane khögu: Irege no adudu mbanua andrö, fa lö niha sa'ae, fa lö ösi nomo, ba irege no muhundrahundra nowi, irege no modu'u.
12 Irege no ifa'ohe'ö ba zaröu niha andrö Yehowa ba irege no abölö wa lö niha ba danö.
13 Ba na toröi na ba danö zambua ni'ofulu, ba nihori zui da'ö; si mane awöni ba si mane manawa, si tosai tuhe, na la'obö — tanömö ni'amoni'ö duhe andrö.

Faza 7

I. I'abe'e'ö dödö Gahasi razo mado Yuda Yesaya, me tedaö'ö-daö'ö wanuwö 

1 Me luo razo mado Yuda Gahasi andrö, ono Yotamo, ma'uwu Usia, ba so moroi si yaŵa Resino, razo Garamo ba Feka andrö, razo Ndraono Gizeraeli, lasaŵa Yeruzalema, ba wanuwö ya'ira. Ba tebai atu'a ira.
2 Ba me te'ombakha'ö ba ma'uwu Dawido andrö: "No larugi mado Gefarayi Dawa Garamo, molombase ira ba da'ö," ba manizi-nizi bakha dödö mbanuania, si mane na ifaheu hogu geu ba gatua angi.
3 Ba imane Yehowa khö Yesaya: Ae faondragö Gahasi, ya'ugö ba onou Seari-Yasubi (Mangawuli zi tosai), ba mbalö lala hele ba mbaŵa nidanö tanö si yaŵa, ba lala ba mbenua zolokhoi muko.
4 Ba ömane khönia: "Faigi-faigi ba honogö'ö; böi ata'ufi, ba böi abu dödöu ba mbalö dudunga andrö, si dua, sanimbonimbo andrö, lö lai wa no humola dödö Resino andrö, fabaya Dawa Garamo ba fabaya ono Remalia andrö!"
5 Me no mamagölö ira, Dawa Garamo andrö ba mado Geferayi ba ono Remalia andrö, ba wolau khöu si lö sökhi, me no lamane:
6 "Da möi ita ba Ndraono Yuda, tafeta'u ira, atu'a ita ba mbanua tabe'e, ba tafataro razo nono Dabe'eli andrö."
7 Ba no imane So'aya, Yehowa: Lö fakhai ba lö alua!
8 Högö Garamo andrö sa, ba Damaseko, ba högö Ndramaseko, ba ya'ia Resino andrö, ba önö ngafulu a lima fakhe tö, i'otarai da'e, ba tedudugö nöri mado Geferayi andrö, fa tenga banaua sa'ae.
9 Ba Samaria andrö, ba no högö mado Geferayi, ba ono Remalia andrö, ba högö Zamaria! Na lö faduhu dödömi, ba lö fangorifimi.

 II. Tandra wa'atumbu Emanueli andrö 

10 Ba itohugö Yehowa, imane khö Gahasi:
11 Andrö dandra khö Lowalangiu Yehowa, ma moroi si tou ba mbanua tou ba ma moroi yaŵa ba mbanua si yaŵa.
12 Ba imane Ahasi: Lö u'andrö, lö utandraigö Yehowa.
13 Ba imane [Yesaya]: Ba mifondrondrongo, ya'ami ma'uwu Dawido! Hadia, ambö na khömi, na mifakao niha, wa mifakao na göi Lowalangigu?
14 Andrö So'aya zame'e tandra khömi: Hiza, manabina dania none alawe ba i'adonogö nono matua, ba ibe'e töinia Emanueli (awöda Lowalangi)
15 Susu si baku ba ŵe ŵani gönia, irege i'ila itimba zi lö sökhi ba ituyu zi sökhi.
16 Lö'ö sa fakhamö isöndra wanimba si lö sökhi ba fanutuyu si sökhi ono andrö, ba no adudu mbanua, ni'ata'ufiu razo si darua andrö.

 III. Fangombakha huku, nifatörö Ndrawa Asiria dania 

17 Ba ifatörö göi khöu mbaŵa Yehowa, khöu ba ba mbanuau andrö ba ba zoroiyomou fefu, si lö irai, götö wa no fabali mado Geferayi ba Ndraono Yuda, balazi razo Asiria.
18 Na luo da'ö, ba ikaoni Yehowa gulo andrö ba luaha nidanö Miserayi, awö ŵani andrö ba danö Asiria.
19 Ba so ira fefu, ba latugelai mbawa danö ba so'otalua gara ba songafu sa'a-sa'a mao ba benua awuyu fefu.
20 Ba na luo da'ö, ba itöwö So'aya mbu högö ba bu ba zaila ira fanöwö andrö niwawalö ba mbewe Oifarati, razo Asiria andrö; numalö gambi, ba ihori.
21 Na luo da'ö, ba sageu saŵi, si bohou ebua ba dua geu biri-biri zamösa.
22 Ba ba wa'oya nösi zusu, ba susu si baku gönia; dozi si tosai ba danö sa, ba susu si baku ba ŵe ŵani göra.
23 Na luo da'ö, ba asai'ö fefu naha si no hönö töla nagu, si 500 rufia moböli, ba tumbu za'a-sa'a mao khönia.
24 Fa ni'ohe fana fabaya ono wana, wanörö ya'ia; sagörö tanö sa'ae, ba sasai'ö ba mosa'a-sa'a mao.
25 Ba ba hili fefu, nihalö nowi iada'e, ba lö'ö sa'ae möi niha, börö wa'ata'ura za'a-sa'a mao andrö ba sasai'ö no mege. La'ohe dania zaŵi ba da'ö, ba lahundrahundra biri-biri.

Faza 8

I. Fotu Ndraono Gizeraeli nifatörö Ndrawa Asiria ba fa lö fozu da'ö göi ba gafuriata 

1 Ba imane na Yehowa khögu: Halö khöu gara wanura sebolo ba sura yaŵa fanura soroma, ba wombaso: "Alio so gahulua, aösö worabu."
2 Ba fa'aso khögu zi so ba mbörö, si faduhu dödöda, Uria andrö, ere, ba Sakharia ono Yerebekhia.
3 Ba möido khö wo'omo zama'ele'ö ba manabina ia ba tumbu khönia nono matua. Ba imane khögu Yehowa: Be'e töinia: "Alio so gahulua, aösö worabu."
4 Lö'ö sa fakhamö fa'ama nono andrö ba lö fakhamö fa'ina, ba te'ohe khö razo Asiria gana'a Ndramaseko andrö, awö nirabu ba Zamaria.
5 Ba itohugö Yehowa, imane khögu:
6 Me no lö ba dödö mbanua andre nidanö andrö ba Ziloa, si lö abölö lawulawu ba me omasi ira Resino andrö ba ono Remalia,
7 ba hiza, ba ifatörö khöra So'aya nidanö sebua, si no abölö, Oifarati andrö, Razo Asiria, awö wa'abölönia fefu. Inönöi dania ndraso molö mbewenia ibe'e.
8 Ba itörö danö mado Yuda, inönöi, irege falaŵa bagi, ibalugö afinia nibologö danö, ha wa'ebolo ia, ya'ugö Emanueli!
9 Ya aboto ba dödömi, ya'ami soi niha ba mifondrondrongo, ya'ami ba danö saröu. Mifa'anö ami, ba mi'anizi-nizi! [Uŵa'ö khömi]: Mifa'anö ami ba mi'anizi-nizi.
10 Mi'amagölö, ba si lö fozu dania! Mifakhoi, ba si lö fakhai; noa sa awöda Lowalangi!

 II. Tefangelama Ndraono Gizeraeli, fa böi la'erogö Yehowa 

11 Noa sa imane khögu Yehowa, no ira'udo tangania; no itenaŵa ndra'odo, fa böi utörö lala mbanua andre [no imane]:
12 Böi ahori ni'amoni'ö khömi niŵa'ö mbanua andre ni'amoni'ö; ba sata'u ira, ba böi mi'ata'ufi ba böi tokea ami khönia!
13 Yehowa ngahönö andrö mi'amoni'ö; ena'ö na ya'ia zata'u ami, ba si tokea ami.
14 Ba ya'ia gamonita ba kara nitendre ba gowe salau ita, ba mbanua Ndraono Gizeraeli andrö si dombua, tandraŵa ba fesu ba mbanua Yeruzalema andrö.
15 Ba ato khöra zanendre ba salau ba sarasa ba si te'ala ba wesu, salau.
16 Irö'ö nifa'ele'ö andrö, fotandro goroisa, ba nifahaögu andrö!
17 Ba ubazebaze'ö khö Yehowa; si no mamini'ö bawania ba ma'uwu Yakobo, ba udöna-döna khönia.
18 Hiza, ya'odo ba iraono andrö, nibe'e Yehowa khögu, ba no tandra ba no sahöli-höli dödö ba Ndraono Gizeraeli ndra'aga, khö Yehowa ngahönö andrö si so nahia ba hili Ziona.
19 Ba na lamane khömi: Misofu ba mbekhu ba ba zi faeta, si fangöngö-ngöngö, si lö alua baeha li — hadia, tenga khö Lowalanginia isofu lala soi niha? Hadia, ba zi no mate manofu ita, na börö zauri?
20 "Oroisa ba famaduhu'ö." Na tenga lamanö, ba zi lö fa'amoluo,
21 ba latöröi danö, no aöndrö hulu ba si mate olofo ira, ba abu dödöra, na olofo ira, ba la'elifi razora ba Lowalangira, lafaöga höröra miyaŵa,
22 ba lafaigi tou danö; ba ha sambalö fa'ata'u, ba fa'ogömi-gömi, sogömi-gömi sata'u ita; ba zi bongi tefatörö ira.

Faza 9

I. Fama'ele'ö salaŵa andrö, solohe fa'ohahau dödö 

1 Tenga sa si lö tebulö zogömi-gömi, ba zi no göna famakao. Me föna, ba no ifatörö wangaila ba dano Zebuloni ba ba danö Nafetali, ba dania, ba i'ebua'ö döi, lala ba na i andrö, singa Yoridano, tanö niha solohe adu andrö.
2 Banua sanörö sogömi-gömi, ba la'ila haga sabölö dania. Ba zi so ba danö, si no tehawu si bongi, ba mohaga dania. Omuso sibai dödö öbe'e.
3 Ba zi lö ni'ebua'ömö fa'omuso dödö, ba somuso tödö dania fönau, timba wa'omuso dödö ba wamasi ba timba wa'omuso dödö na lafaosa gahulua ba wanuwö.
4 Kalo mbagi andrö, norora, ba ue andrö si tohare ba hulura, bözi-bözi andrö ba danga mandru, ba öfatö sa'ae, si mane me leoo Midiano andrö.
5 Fefu wangaro zangaro andrö ba wanuwö ba baru andrö, si no göna do, ba nitunu sa'ae, ö galitö.
6 Tumbu dania khöda nono, tebe'e khöda nono matua; tebe'e ba galisinia wamatörö ba tebe'e töinia Zahöli-höli dödö ba Samolala tödö ba Lowalangi sabölö, ba Ama zi lö aetu ba Salaŵa wa'atulö.
7 Fa'asalaŵania ba wamatörö ba fa'atulö andrö, ba si lö aetu, ba dadaoma Dawido andrö ba ba gamatöröŵania, wangaro ya'ia ba fangabe'e ya'ia fanguhuku satulö, i'otarai da'e, ba irugi zi lö aetu. Fa'aukhu dödö Yehowa ngahönö zolau si manö.

 II. Famangelama banua Ndraono Gizeraeli me no la'ositengagö wotu 

8 No ifa'ohe'ö daroma li ba ma'uwu Yakobo Yehowa, ba ba mbanua Ndraono Gizeraeli göna.
9 Ba böi zi lö la'ila banuara fefu, mado Geferayi andrö ba banua Zamaria — ba hokhara ba ba wayaŵasa dödö andrö; me lamane:
10 "Kara tembo, ba no adudu, ba tafuli ta'otomosi kara hili nitoto: töla ara, ba no mu'obö, ba ta'ali eresi."
11 Ba no i'abe'e'ö Resino andrö Yehowa, ba no ifarourou nemalira.
12 Aramo moroi ba gatumbukha ba Dawa Wilisiti moroi ba gaekhula, ba no la'a Ndraono Gizeraeli, no la'ebua'ö mbawara. Ba ba da'ö fefu, ba lö tebulö wönunia; fadoro na, i'oro'ö dangania.

 III. Famangelama banua Ndraono Gizeraeli me no dozi balunö höröra 

13 Lö'ö sa i'otahögö soi andre zamözi ya'ia; lö la'alui Yehowa ngahönö andrö.
14 Andrö dania ifalo'o Yehowa högö, awö gi'o, ba hogu nohi, awö zinasa ba Ndraono Gizeraeli, ha ma'öma'ökhö wa'ara.
15 Högö zalaŵa ba si so töi, ba i'o zama'ele'ö andrö, sofaya.
16 Ba samatörö soi andre, ba no tobali samaelungu, ba nifatörö andrö ba no ni'ohe ba wa'atekiko.
17 Andrö wa lö alimagö khö Zo'aya nono matua khöra, ba lö ihakhösi tödö zi lö ama ba si lö ina ba si no mate iramatua, ba khöra. Dozi ira sa'ae, ba no sanao horö ba samazökhi si lö sökhi, ba dozi bewe, ba no solau faya-faya. Ba ba da'ö fefu, ba lö tebulö wönu Zo'aya; fadoro na, i'oro'ö dangania.

 IV. Famangelama banua Ndraono Gizeraeli me no ebua horöra 

18 Humola sa walösökhi andrö, hulö galitö, i'a za'a-sa'a mao ba sasai'ö, ba ira'i gatua si fadoro, no aitö zimbo silalö miyaŵa.
19 Fönu Yehowa ngahönö andrö wogozi danö, ba timba gö galitö niha; lö alimagö nawönia ba zamösana.
20 Lataba öra gambölö, ba lö tebulö wa'olofo, ba manga ba gabera, ba lö abuso; i'a nagole da'ionia zamösana.
21 I'a Ndraono Manase Iraono Geferayi ba i'a Ndraono Geferayi Iraono Manase, ba darua ira, ba si manga Iraono Yuda. Ba ba da'ö fefu, ba lö tebulö wönu Zo'aya; fadoro na, i'oro'ö dangania.

Faza 10

I. Fango'ozui fameta'u Iraono Gizeraeli ba walösökhira andrö 

1 Alai zamakhoi si lö atulö, awö durutuli andrö, sanuranura famakao!
2 Fomba'a lala huku, ba zi numana, ba fa lö lala huhuo ba zebua famakao, ba mbanuagu andrö, ena'ö öra zi no mate iramatua ba ena'ö la'ila larabu zi so khö zi lö ama, si lö ina.
3 He miwisa sa na baŵa wotu ba na itörö ami angi sabölö moroi ba zaröu? Ha khö misaŵa, ba wangalui fangorifi ba heza mibe'e lakhömimi?
4 Na lö iköwö ia zamösana ba gotalua niha nirabu, ba te'ö'ötö ia tou, awö nibubunu andrö. Ba ba da'ö fefu, ba lö tebulö wönu Zoaya; fadoro na, i'oro'ö dangania.

 II. Fama'ele'ö fotu Ndrawa Asiria si fayaŵa andrö 

5 Alai Ndrawa Asiria andrö, bago gama andrö khögu, ba wönugu, ba bözi-bözi khögu ba wa'abao dödögu andrö!
6 Ufatenge ia fangotu'ö soi andrö, sanao horö; u'oroi'ö ia fotu mado andrö, sofönu ndra'odo. Ena'ö la'oloi'ö gama-gamara, ena'ö la'osindra'ui, ba ena'ö lahundragö ira, nifanguhundra tambu ba golayama.
7 Ba tenga si manö gera-erania, tenga da'ö dödönia; si so ba dödönia, ba ena'ö oya ifakiko soi niha, ena'ö oya ihori.
8 Imane sa'ae: "Hadia, tenga no amaedola razo gumandru andrö khögu fefu?
9 Hadia, tenga lala Garikemi mege lala Galino? ba tenga lala Garafada lala Hamata? ba tenga lala Ndramaseko andrö lala Zamaria?
10 Si mane me ubaya mege nöri niha baero andrö, soya adu, moroi ba Yeruzalema ba moroi ba Zamaria —,
11 Hadia lö u'ila ulau ba Yeruzalema ba ba nadura andrö nilaugu ba Zamaria ba ba ba nadura?"
12 Ba na no awai fefu halöŵö Zo'aya ba hili Ziona andrö ba ba Yeruzalema, ba möido mufaigi [iŵa'ö So'aya] mbua-bua hokha razo Asiria andrö, awö watandrosa hörönia andrö, sebua fayaŵasa.
13 Me imane: "Fa'abe'e dangagu ba fa'atua-tuagu, wa ulau da'ö, u'ila sa'ae watahögö. No uwu'ai nola soi niha ba no urabu nihönara andrö, no utimba ira ba dadaomara, si mane sabölö.
14 No ira'u tangagu gana'a soi niha, timba wondra'u azuni wofo; si mane na lahalö gadulo niröi wofo, si manö wangaigu tanö ma'afefu; lö'ö na'i samaliŵa afinia, lö samokai bawa ba lö si faki!"
15 Hadia, isuno ia maö fato khö zi oleŵa'ö ya'ia? Hadia, fayaŵa garagazi, ilaŵa zamatörö ya'ia? Amaedola na ifangaha zanuyu ya'ia bözi-bözi, ba amaedola na ifazaŵa ue zi tenga eu.
16 Andrö dania ifatörö So'aya, Yehowa ngahönö andrö, wa'ariri ba zesolo andrö khönia, ba ba lakhöminia andrö, ba ebua galitö, timba zino wa'u.
17 Ba haga andrö ba Ndraono Gizeraeli, ba tobali alitö, ba ni'amoni'ö andrö khöra, ba tobali hola-hola, ba humola ba i'a za'a-sa'a mao andrö ba sasai'ö andrö khöra, ha ma'öma'ökhö.
18 Ba ahori gatua sabölö andrö, awö geu sowua ba kabu ibe'e, hunö fabaya ösi, timba na ariri zofökhö baosi.
19 Ba si tosai töla geu ba gatua khöra, ba lö oya-oya, irege i'ila itanö ba zura iraono.

 III. Ni'orifi zi tosai Iraono Gizeraeli 

20 Ba na luo da'ö, ba lö'ö sa'ae labe'e we'e-we'e dödöra zi no mamakao ya'ira si tosai Iraono Gizeraeli ba si no moloi ma'uwu Yakobo, Yehowa andrö, ni'amoni'ö Ndraono Gizeraeli sa'ae lahalö we'e-we'e dödöra, soroi ba dödö.
21 Si tosai andrö, ba lafuli ira ba zi sökhi; si tosai ma'uwu Yakobo, ba lafuli ira khö Lowalangi sabölö.
22 He sa fa'oya ngawua nene ba mbewe nasi niha khömi, ya'ami Iraono Gizeraeli, ba ha si tosai andrö zamuli ya'ira ba zi sökhi. Noa sa muhonogöi wangohori, sanörö, satulö lala.
23 Ifalua sa dania Yehowa ngahönö andrö wangohori andrö, nihonogöinia, ba dalu danö.
24 Andrö wa imanö Yehowa ngahönö andrö: Ya'ami banuagu, banua Ziona, böi mi'ata'ufi Ndrawa Asiria, sangahare'ö ue khömi ba samangaha bözi-bözi khömi, si mane ba danö Miserayi föna.
25 Lö'ö sa ara tö, ba alö wa'abao dödö [gu], ba ifaudugö ira fönugu, ba wangohori ya'ira.
26 Ba ibaha dania khöra mbözi-bözi Yehowa ngahönö andrö, si mane me ibago Ndraono Midiano ba gara Orebi. I'oro'ö dania zi'onia yaŵa nasi, si mane me i'oro'ö ba Ndrawa Miserayi.
27 Ba na luo da'ö, ba abu'a ba galisiu noro andrö khöra, ba kalo mbagi andrö khöra, ba abu'a ba mbagiu.

 IV. Na so moroi sa Ndrawa Asiria, ba wanudugö Siona, ba tefakiko, lö mudöna-döna 

28 Larugi Nayata, latörö Migerono; ba Mikhima laröi gama-gamara.
29 Latörö mbawa danö andrö, ba Geba mörö ira. Tokea Rama; moloi Gibea Zaulo.
30 Mi'ebua'ö li we'ao, ya'ami banua Galimi! Mifondrondrongo, ya'ami La'isa! Mitema li, ya'ami Anatoti!
31 Moloi Madamena, ba banua Gebimi, ba soloi göi.
32 Ba sara wongi ira ba Nobi; ba i'oro'ö dangania ba hili mbanua Ziona, ba hili mbanua Yeruzalema andrö.
33 Ba hiza, ba ilöwa tou Yehowa ngahönö andrö ndraha andrö sata'u ita. Ena'ö te'obö tou zi no alaŵa hogu andrö ba ena'ö te'ide-ide'ö zi no töra fa'ebua.
34 Sasai'ö ba gatua, ba te'eŵa si'öli, ba sabölö zangohori eu ba hili Libano.

Faza 11

I. Salaŵa satulö andrö, ma'uwu Dawido, ba amatöröŵania, si lö hadia ia zabu dödö 

1 Tumbu dania lewiö ba duhe iza'i andrö ba mowua nono, si oroi ŵa'ania.
2 Ba ahono khönia Geheha Yehowa; Eheha sama'ema fa'atua-tua ba fa'aboto ba dödö ba famolala tödö ba fa'abölö ba fangila watahögö ba fangata'ufi Yehowa.
3 Samohua khönia wangata'ufi Yehowa andrö; tenga ni'ila hörönia dali wanguhukunia, ba tenga dali wangetu'ö huku nirongo dögi dalingania;
4 Satulö sa'ae dali khönia wame'e huku ba zi numana, ba i'adölö'ö wangetu'ö huku ba zebua famakao ba danö. Famözi niha guli danö khönia zi'o mbawania andrö [taroma linia] ba famunu zebua horö khönia hanu-hanu andrö ba mbewenia.
5 Fa'atulö mböbö löwi-löwinia ba fa'aduhu mböbö talu khönia.
6 Ba orudu dania ba nono mbiri-biri nasu gatua ba si manö harimo ba nono mbiri-biri si matua. Ono zaŵi ba ono zingo ba saŵi nibula, ba orudu, fa tola kubalo ndraono.
7 Saŵi si alawe ba berua si alawe, ba sorudu ba mbenua, ba ha sambua naha wemörö ba nonora; ba du'u dania gö zingo, du'u ö zaŵi.
8 Famaimai ba mbawa dögi gulö zi lö aefa na ba mbagi zusu, ba itufa tangania hörö daritö si bohou aefa.
9 Lö samakao awönia ba lö samakiko ba hili ni'amoni'ö andrö khögu ma'asambua; anönö sa'ae danö wa'aboto ba dödö niha Yehowa, si mane fa'anönö doyo nasi andrö asi.
10 Ba na luo da'ö, ba lazofu-zofu niha baero lewiö andrö, si tumbu ba ŵa'a duhe Iza'i andrö, nibe'e tandra soi niha, ba si so lakhömi nahiania.

 II. Fangowuloi banua Lowalangi moroi ba danö misa, ma'afefu 

11 Ba na luo da'ö, ba ifuli i'oro'ö dangania So'aya, samuza tö, ba wangöhöli si tosai banuania andrö, si lö ahori no ba Ndrawa Asiria ba ba Miserayi ba ba Watero ba ba Gaitiofia ba ba Gelama ba ba Zineara ba ba Hamata ba ba hulo andrö ba nasi.
12 Ba itaru'ö dandra ba niha baero, ba i'owuloi zizaewe, Iraono Gizeraeli ba sizaewe Iraono Yuda, ba ifuli i'orudui, moroi ba mbalö danö andrö si öfa.
13 Ba döhö wa'afökhö dödö Ndraono Geferayi ba nihori nudu Ndraono Yuda andrö. Lö'ö sa'ae afökhö dödö Ndraono Geferayi ba Ndraono Yuda, ba lö'ö sa'ae lafakao Ndraono Geferayi Iraono Yuda.
14 Lalau sa'ae ira ba zanaere andrö ba Ndrawa Wilisiti tanö ba gaekhula ba la'orudugö ira wanuwö banua tanö ba gatumbukha. Latuturu Ndraono Gedomo ba Iraono Moabi, ba si möi barö mbawara Ndraono Gamoni.
15 Ba i'ogo'öisi Yehowa zadöni asi andrö ba danö Miserayi ba i'oro'ö dangania ba nidanö sebua andrö [Oifarati], ifatörö nangi sabölö ba ifabali, fitu mbombo ibe'e, fa alakha lö muheta mbadagahe side-ide, na tatörö.
16 Ba tobali molala zi tosai banuania andrö, si lö ahori ba Ndrawa Asiria, si mane lala Ndraono Gizeraeli no, me la'otarai danö Miserayi.

Faza 12

Fanunö mbanua Lowalangi andrö, si no mu'orifi 

1 Ba na luo da'ö, ba ömane: "U'andrö saoha gölö khöu, ya'ugö Yehowa; noa sa mofönu ndra'ugö khögu, ba no döhö wönumö andrö, ba no örara dödögu.
2 Hiza, fangorifigu Lowalangi; abe'e dödögu, ba lö ata'u ndra'o. Fangabe'egu sa'ae Zo'aya, Yehowa, sinunö ia khögu, ba no tobali fangorifigu ia."
3 Ba omuso dödömi wana'u idanö ba gumbu wangorifi andrö.
4 Ba mimane na luo da'ö: "Mi'andrö saoha gölö khö Yehowa; mi'angaröfi li döinia; midunö-dunö ba niha baero wolaunia andrö, mituriagö, wa no sebua döinia andrö!
5 Misunö Yehowa! sebua sa nilaunia; yaterongo da'ö ba guli danö, ma'asagörö!
6 Mi'omusoi'ö dödömi ba mi'anunö, ya'ami banua Ziona! me no sebua Ni'amoni'ö Ndraono Gizeraeli andrö ba khömi andrö!"

Faza 13

I. So moroi sa zanuwö, niha bö'ö 

1 Nitandrösaigö ba Mbabeli da'e, ni'ila Yesaya andrö, ono Gamosi.

2 Ba hili si lö eu'eu mitaru'ö mandrera; mi'abölögö mi'ao khöra; mikhawi ira tangami, ena'ö latörö mbaŵa göli ba zalaŵa andrö!
3 No ube'e goroisa ba ni'amoni'ö andrö khögu, ba sabölö andrö khögu, ba no u'oroi'ö, ba wönugu andrö, sowua-wua tödö andrö khögu, sabe'e tödö.
4 Terongo wagua-guasa, sato niha, ba hili, si mane na no ato zanuwö; rumuru soi baero andrö, si no orudu; ifaigi Yehowa ngahönö andrö he wisa zanuwö.
5 La'otarai danö saröu, mbalö danö, Yehowa ba fakakenia andrö ba wönunia, ba wamakiko uli danö ma'asagörö.
6 Mi'ege-ege! noa sa ahatö mbaŵa andrö khö Yehowa; irugi dania, amaedola wanudugö khö Wondrege Zalaŵa.
7 Andrö adada danga, fefu; mangulu bakha dödö niha, fefu.
8 Modokea ira, ihawui ira sihulu ba fa'afökhö hulu; mangiwöngiwö ira, si mane sadono; itöngö nawönia zamösana; no timba hola-hola galitö mbawara.

 II. Baŵa wanguhuku Babeli andrö, nilau Ndrawa Media 

9 Hiza, irugi baŵa andrö khö Yehowa, sata'u ita, abölö wa'abao dödö ba sihola wönu, ba wamali'ö tanö si mate tanö, ba ba wangohori ba danö sebua horö.
10 Lö'ö sa'ae humaga dania ndröfi ba mbanua, hadia ia ndröfi andrö; ba luo, ba aitö, na tumbu, ba lö'ö sa'ae humaga mbaŵa.
11 Ba ube'e wotu [iŵa'ö So'aya] ba niha guli danö, ba walösökhira andrö ba ba zebua horö, ba golalöŵara. Ubözini hokha zafaito andrö ba fayaŵasa zamakao awöra, ba uhöndrögö.
12 Ebua dania mböli niha moroi ba mbalaki, ube'e, ba ebua mböli nono niha, moroi ba mbalaki Gofiri.
13 Andrö ufahisi mbanua si yaŵa ba siheu danö ba sawu'a ba nahania, ba wa'abao dödö Yehowa ngahönö andrö, na luo humola wönunia.
14 Ba dozi ira, ba hulo nago nigohi ba hulö mbiri-biri si lö kubalo, isaŵa niwara zamösana, ifuli ia khöra, moloi.
15 Dozi nisöndra, ba nitaru'ö toho, ba dozi nira'u, ba ni'ö'ötö föda.
16 Onora, ba nirasa ba zanehe höröra, ösi nomora, ba nirabu ba ira alawera, ba nihoröni.
17 Hiza, ufarou Ndrawa Media andrö emalira, si lö ba dödö firö, ba si lö omasi ana'a.
18 Fanara, ba famakiko nono matua, ba lö ahakhö dödöra dabina ba dalu, ba lö afökhö khöra ndraono.
19 Ba lala Zodoma ba lala Gomora, nidudugö Lowalangi, irege doyo gehomo tou, dania lala Mbabeli andrö, fondrege zi sökhi banua, lala lakhömi Ndrawa Galedaia andrö, si no ebua hokha.
20 Lö'ö sa'ae niha khönia, sagötö tanö, tenga banua, götö-götö wa'ara; lö labe'e ba da'ö nosera Dawa Ara, ba lö molombase gubalo ba da'ö.
21 Utu ndru'u zi morö ba da'ö, ba omora, ba sanönö lamuhu. Fofo ondra zonahia ba da'ö ba bekhu zolaya.
22 Mukao nasu gatua ba gödo ba asu ana'a zikao ba nomo zalaŵa omasiö. Itugu ahatö mbaŵa andrö khöra, ba lö tefazaŵa mbongi.

Faza 14

I. Fa'ahono mbanua Lowalangi. Fanunö Ndraono Gizeraeli, me no te'ala razo Mbabeli andrö 

1 Ihakhösi sa tödö ma'uwu Yakobo Yehowa ba ifuli ituyu Ndraono Gizeraeli, ifuli ifataro ira ba danöra. La'ondrasi dania ira niha bö'ö, möi awö ma'uwu Yakobo ira.
2 Lahalö ira niha baero, la'ohe ba nahara, ba ma'uwu Gizeraeli zokhö ya'ira (niha bö'ö andrö) ba danö Yehowa andrö, sawuyura, iramatua ba ira alawe. Tobali lara'u zondra'u ya'ira mege ba labe'e barö mbawara zamakao ya'ira mege.
3 Ba na no ahono ndra'ugö ibe'e Yehowa, na no döhö wamakao ba fa lö ahono-hono andrö ba fa'asawuyu sabe'e andrö, nihare'ö khöu mege,
4 awena dania manunö ndra'ugö, fango'aya razo Mbabeli andrö, ömane: "Ha lö ahono zamakao andrö, ha lö atebato wamakao andrö!
5 No ifatö Yehowa zi'o zebua horö, si'o zalaŵa andrö,
6 samözi-mözi soi niha ba wa'abao dödönia andrö, famözi si lö aetu, sanguhundragö niha baero ba wönunia, fanguhundra si lö fondrege.
7 Ahono danö ma'asagörö, molombase: ma'iki-iki ira.
8 He naru'u, ba omuso dödö, wamaigi ya'ugö andrö, ba eresi ba hili Libano, lamane: "Götö wa no te'ala ndra'ugö, ba lö si möi miyaŵa ba da'e khöma, ba wolobö ya'aga."
9 Banua tou, ba humufa ba khöu andrö, me so'ö; ikeani fönau mbekhu zi mate, fefu zamatörö mege ba guli danö; maoso moroi ba dadaomara, iŵa'ö, fefu razo soi niha andrö.
10 Ba dozi, ba latema, lamane khöu: "Hadia, ya'ugö göi zi no amono, si mane ya'aga; no fagölö-gölö ndra'ugö khöma?
11 No numalö ba mbanua tou andre wayaŵasamö andrö, fabaya li mbiola andrö khöu; bonga sa'ae dufou, ba kuökuö gambalamö.
12 Ha lö atoru ndra'ugö moroi yaŵa ba mbanua, ya'ugö madala sabölö haga! Ha lö mu'obö ndra'ugö, ya'ugö si hundragö soi niha mege!"
13 Ba noa sa'ae öŵa'ö tödöu: "Da'usaŵa mbanua si yaŵa; alaŵa yaŵa ndröfi andrö khö Lowalangi ube'e dadaomagu; ba hili walukhata andrö dumadao ndra'o, ba wondrege yöu.
14 Utalu'i lawuo si yaŵa, ufagölö-gölö ndra'o khö Wondrege Zalaŵa andrö!"
15 Ba tetimba ba mbanua tou ndra'ugö, ba wondrege zabakha kohokoho!
16 Sangila ya'ugö, ba lafaigi-faigi'ö, latöngöni ndra'ugö ba lamane: "Hadia, da'ö niha andrö, same'e manizi-nizi uli danö, samahisi amatöröŵa razo misa?
17 Hadia, ya'ia zamali'ö tanö si mate uli danö, sanudugö banua ba detenia, si lö mame'e mangawuli ba khöra nirabunia?"
18 Dozi razo soi niha andrö — ba a'oi molombase, si lö ambö sumange, oi dozi monahia.
19 Ba ya'ugö, ba nitibo'ö, hulö ndraha geu si lö ba dödö niha, no aröu lewatömö; nihawui nibunu ndra'ugö, fabaya nitaru'ö si'öli mege, no timba gamatela nihundrahundra.
20 Lö fao ndra'ugö ba zogamö lewatö kara tou, me no öfakiko danöu ba me no öbubunu mbanuamö; lö'ö sa'ae itörö li niha nga'ötö zebua horö andrö, götö-götö wa'ara.
21 Mifazökhi nahia, ba wanaba bagi nononia, börö horö ndra amara andrö, fa böi ebua ira, fa böi labe'e barö mbawara danö ba fa böi labe'e anönö danö adudula mbanua.
22 Ba utema maoso khöra, iŵa'ö Yehowa ngahönö, ba uhori ba Mbabeli döira ba hadia zi tosai ba ono ba ma'uwu, iŵa'ö Yehowa.
23 Ba tobali naha mbogo ube'e ba tobali baŵa nidanö, ba ubözini ezoe fangohori, iŵa'ö Yehowa ngahönö andrö.

 II. Tödö Lowalangi ba Ndrawa Asiria 

24 No fahölu Yehowa ngahönö andrö, no imane: Si ndruhu, itörö nihonogöigu tödögu ba alua niŵa'ögu!
25 Urasa Ndrawa Asiria ba danö khögu; ba hili khögu uhundragö tou ia, ena'ö aheta galo mbagi andrö khönia ba mbagira ba ena'ö abu'a ba galisira nora andrö khönia.
26 Da'ö nihonogöi, nifatörö ba guli danö ma'asagörö; da'ö danga andrö, si no mu'oro'ö yaŵa niha baero, fefu.
27 Yehowa ngahönö andrö sa zi hönogöi ya'ia, ba ha niha zi wu'ai? Na no i'oro'ö dangania, ba ha niha zamöda?

 III. Fama'ele'ö huku si göna Ndrawa Wilisiti 

28 Ba ndröfi wa'amate razo Ahasi, ba da'e niŵa'ö:
29 Böi omuso dödöu, ya'ugö tanö Ndrawa Wilisiti fefu, me no afatö nue andrö, bözi-bözi si tohare khöu mege; moroi ba gamatela gulö mege alua sa'ae dania daritö ba lua-lua da'ö, ba naga sihombo.
30 Ba si a'a zi numana, ba lasöndra gö, ba si lö töi ba falukha mörö lö hadia ia. Ba ŵa'amö andrö, ba ubunu fa'olofo, mate zi tosai khöu ibe'e.
31 Ege'ege, ya'ugö bawa göli! Ira'ira, ya'ugö banua! Anizi-nizi, ya'ugö tanö Ndrawa Wilisiti, ma'afefu! Moroi yöu sa'ae i'otarai simbo, ba lö si fabali ba zato khöra.
32 Ba hadia niŵa'ö, fanema li zinenge niha baero andrö? [Tamane]: Yehowa zanaru'ö banua Ziona andrö, ba ba da'ö lasöndra zaŵatö si numana mbanuania andrö.

Faza 15

Fama'ele'ö si göna Ndraono Moabi dania

 Fangarö-ngarö mbanua Ndraono Moabi ba wa'adudu andrö, si no maulu 

1 Hiza, ba zi bongi tedudugö Ari-Moabi andrö, nihori! Hiza, ba zi bongi tedudugö Giri-Moabi andrö, nihori!
2 Möi miyaŵa ba gosali ba hili andrö Ndribona, ba wege-ege. Ba hili Nebo ba ba Medeba mege-ege Ndraono Moabi; dozi no mutöwö mbu ba högö ba no muhori gambi.
3 Ba newali khöra, ba la'onukha gonigoni; ba dete nomora yaŵa ba ba kade misa, ba ha sambalö fege-ege ba fa'ahele daŵa hörö.
4 Mangarö-ngarö Hesibona ba Eleale, irugi Yahasi terongo lira. Andrö kumirakira zi no mangaro andrö Iraono Moabi, dozi afökhö bakha dödö.
5 Me'e dödögu ba Ndraono Moabi andrö; larugi Zoara soloi, Soara si no amaedola nono zaŵi si medölu fakhe. Mege-ege ira wanörö miyaŵa lala ba Luhiti, mu'ira-ira ba lala ba Horona'i.
6 Noa sa otufo nidanö Nimiri; no mate ndru'u, ariri mbulu zinanö, lö sauri sa'ae.
7 Andrö lafa'ötö ba mbombo ba mbou andrö girö-giröra, nibe'era yaŵa, awö nihönara andrö.
8 Itöröi sa'ae danö Ndraono Moabi ma'afefu fangarö-ngarö andrö; irugi Negela'i, ba mege-ege ira, ba irugi Mbe'eri Elima, ba fege-egera.
9 Noa sa anönö do nidanö ba Ndrimona; ba ufatörö na sa wamakao si bohou ba Ndrimona andrö, wamatenge singo ba zoloi andrö, Iraono Moabi, ba ba zi tosai andrö ba danö.

Faza 16

Tohu-tohu wama'ele'ö si göna Ndraono Moabi.

 I. La'alui wanolo khö razo Ndraono Yuda 

1 "Mifa'ohe'ö nono mbiri-biri ba zalaŵa ba danö, moroi ba Zela, nifatörö ba danö si mate, ni'ohe ba hili Ziona."
2 Ba larugi götöna ba Garono banua Ndraono Moabi, timba wofo sangafongafo, timba nitaboi ba gazuni.
3 Mifaigi wamolala dödö, mi'ohe ba lala! Abölögö lumöu, ba zi laluo, timba ba zi bongi; bini'ö zizaewe andrö; böi ombakha'ö zoloi andrö!
4 Alakha fatewu khöu zihufa andrö, Iraono Moabi; iagö ba'a-ba'a khöra ba zamakiko andrö; aetu sa dania zamakao andrö ba tebato wamalangögö; aheta dania ba danö zi hundragö awöra.
5 Ba fa'ebua dödö wangaro dadaoma zalaŵa, ba lö tebulö zidadao yaŵa, ba nose Dawido andrö, sanguhuku ba sangalui lala satulö ba sondrou'öndrou'ö fa'atulö.

 II. Ba lö zi lö tohare khöra wotu ba wayaŵasara andrö 

6 No tarongo wayaŵasa Ndraono Moabi andrö, wa no ebua sibai, hokhania andrö ba fayaŵasania ba wa'asilöyaŵania, bewenia faya andrö.
7 Andrö la'e'esi Ndraono Moabi Iraono Moabi; oi dozi mege-ege ira. Ba gadudula Giri-Haresi mangarö-ngarö ami; si no arasa tödö ami.
8 Mate zinanö ba nowi Hesibona, agu ba Zibema, ba no lafufu salaŵa niha baero, agu andrö sirugi Ya'ezeri, selungu irege ba danö si mate, sangoro daha, sangötö zilua asi.
9 Andrö me'e ndra'o, awö mbanua Ya'ezeri, ba nagu Zibema andrö; ubasöi ami taŵa hörögu, ya'ami Hesibona ba Eleale, noa sa faudu ba wangai bua khömi ba ba wamasimi wa'igi nemali andrö.
10 No aböda wa'omuso dödö ba fa'iki, ba nowi; ba ba kabu nagu, ba lö'ö sa'ae sanunö ba lö sowua-wua tödö. Lö solazi bua nagu ba wolazi; no ufadöhö li wa'iki andrö.
11 Andrö molili bakha dalugu, hulö mbiola, ba Ndraono Moabi andrö, ba betu'agu, ba Giri-Haresi andrö.
12 Ba tobali, na so Ndraono Moabi, na erege dödöra ba hili-hili andrö naha wame'e sumange, na möi ira ba ni'amoni'ö andrö khöra, ba wangandrö, ba si lö fozu.
13 Da'ö niŵa'ö Yehowa, me no andrö, nitandrösaigö ba Ndraono Moabi andrö.
14 Ba iada'e, ba imane Yehowa: Lö'ö sa'ae alua medölu fakhe [inötö ndröfi zi manga gazi], ba tobali fama'iki niha lakhömi Ndraono Moabi andrö, awö wa'ato niha andrö; ba si tosai dania, ba lö atoto, ha ma'ifu, si no amomo.

Faza 17

I. Fama'ele'ö huku si göna Ndramaseko ba Samaria 

1 Nitandrösaigö ba Ndramaseko da'e: Hiza, nihori dania Ndramaseko andrö, fa tenga banua sa'ae, ba tobali adudula.
2 Si lö niha dania mbanua Garoeri andrö, tobali nahia göröbao; mörö-mörö ba da'ö, ba lö sanaboi.
3 Si lö'ö sa'ae banua saro Ndraono Geferayi (Samaria), ba lö'ö sa'ae fa'asalaŵa ba Ndramaseko. Ba lala zi tosai ba Garamo, ba si mane lala wa'abölö Ndraono Gizeraeli, iŵa'ö Yehowa ngahönö andrö.

 II. Fa'anumana Ndraono Gizeraeli awö wotu nifatörö khöra 

4 Ba na luo da'ö, ba ide-ide lakhömi ma'uwu Yakobo ba ariri wa'esolo nösira andrö.
5 Tobali hulö na ifarahugö döla wakhe samasi ba na itaba ngalai tangania; tobali si mane na la'ozaragö lai wakhe ba ndraso Refa'i.
6 Wo'uwo'u zi tosai, si mane na lateteu mbua falo, na so zi tosai irege mato tölu ngawua ba lailai, ba irege mato lima ngawua ba ndraha döla, iŵa'ö Yehowa, Lowalangi Ndraono Gizeraeli andrö.
7 Awena dania lafuli lafaöga mbagira niha ba zomböi ya'ira, ba la'alui höröra Ni'amoni'ö ba Ndraono Gizeraeli andrö.
8 Ba lö'ö sa'ae lafaigi-faigi naha wame'e sumange andrö, nifazökhi dangara ba he Asera andrö ba adu luo, niwöwöira tuturura.
9 Ba na luo da'ö, ba lala mbanua andrö ba gatua ba ba hili, niröi mege föna Ndraono Gizeraeli, lala mbanua saro andrö khöra: adudula gamozua.
10 Me no olifu'ö Lowalangi, fangorifiu andrö, ba me no lö ba dödöu gowe andrö, ba'a-ba'a andrö khöu: andrö wa öfazökhi kabu omasiö ba ötanö zinanö nihalö ba niha bö'ö.
11 Na luo ötanö ia, ba ökölini, ba ahulö mobowo zinanöu, öbe'e, ba si lö boto wangai bua, na luo wökhö ba fa'afökhö si lö famadöhö.

 III. I'ozumagö tekiko zabölö Ndrawa Asiria andrö 

12 Alai ndra'o! Hiza we'ugu-ugu zato sibai niha — fe'ugu-ugu nasi we'ugu-ugura andrö; ba fegoso-goso soi niha andrö — fegoso-goso molö sebua wegoso-gosora.
13 Mugoso-goso soi niha, si mane fegoso-goso molö sebua! Ba na itegu ira Yehowa, ba moloi ira, lasaŵa zaröu, nifehombo, si mane adaya ba hili ba nangi sabölö ba si mane gawu-gawu si tefuyu ba dawuyu nangi.
14 Hiza, na tanö owi, ba fa'otobali dödö, ba lö fakhamö moluo, ba lö ya'ira. Da'ö lala zi farabu ba khöda, urakha zangosindra'ui gama-gamada.

Faza 18

Fama'ele'ö huku si göna soi niha ba danö Aferika ba fangawulira ba zi sökhi 

1 Alai ndra'ugö, ya'ugö tanö wehozihozi gafi, yefo nidanö Gaitiofia!
2 Samoloyo sinengenia ba dundraha sukhu, ba Nilo. "Midölö ami, ya'ami sinenge salio, ba niha sebua boto ba safusi, ba niha sata'u niha bö'ö misa, sabölö sibai, si hundragö awöra, ba danö si so idanö sebua."
3 Ya'ami fefu, si so ba guli danö, ya'ami sowanua ba detenia: na la'taru'ö mandrera ba hili, ba mitöngöni; ba na lalau dorofe, ba mifondrondrongo!
4 Noa sa imane khögu Yehowa: Da'uhonogö ndra'odo ba ufaigi moroi ba nahagu, si mane fa'aukhu zino na lökhö ba si mane sau, na baŵa wamasi.
5 Gasa-gasa wangai bua sa, na no atoru mbowo, na itugu tobali bua sasoso dania wu'uwu'u andrö, ba itaba förögi mbadöbadö, iheta ndraha, ifalo'o.
6 Ahori itehe ba wofo ba hili ba ba zaliŵa-liŵa ba danö, ba monaha ba khönia wofo, fatua baŵa lökhö, ba saliŵa-liŵa ba danö, na baŵa deu.
7 Ba na luo da'ö, ba la'ohe zumange niha sebua boto andrö, safusi, khö Yehowa ngahönö andrö, niha andrö, sata'u niha bö'ö misa, niha sabölö sibai, si hundragö awöra, ba danö si so idanö sebua — la'ohe ba naha döi Yehowa ngahönö andrö, ba hili Ziona.

Faza 19

I. Fama'ele'ö si göna Ndrawa Miserayi dania; Fasuwö mbanuara ba oköli danö, mate zinanö 

1 Nitandrösaigö ba Ndrawa Miserayi da'e: Hiza, fakureta Yehowa ba lawuo salio ba irugi danö Miserayi. Ba manizi-nizi nadu ba danö Miserayi, na so ia, ba mangulu dödö Ndrawa Miserayi barö dotora.
2 Ba faoma ufa'udu Ndrawa Miserayi ba nawöra, ena'ö udu dalifusönia zi fatalifusö ba udu zi fahuwu khönia zi fahuwu ba udu mbanua si sambua zi sambua ba udu zi sara öri zi sara.
3 Ba eheha baro dötö Ndrawa Miserayi, ba nitayaigö, ba era-erara, ba si lö boto ube'e, ba bawa nadu dania lasofu ba bawa zebua elemu ba bawa zi faeta ba bawa gere.
4 Ba ube'e ba danga zalaŵa sabe'e Ndrawa Miserayi andrö; salaŵa safaito dania zamatörö ya'ira, iŵa'ö So'aya, Yehowa ngahönö andrö.
5 Ogo'ö dania nidanö Nilo, otufo bakha nungo nidanö, lö idanö.
6 Aböu wabaliŵania; tobali lö abakhabakha tö nidanö niko'o andrö, ogo'ö; mate zukhu ba honu.
7 Du'u ba ndraso, ba luaha Nilo, awö zinanö ba zingania, ba oköli, ariri ba lö ya'ia sa'ae.
8 Tobali mangarö-ngarö zangalui i'a, abu dödö; dozi ira, he si fagai ba he si fadora, ba la'abusi tödö.
9 Ba lö lala dödö zamoboto taliö, sanoso muko.
10 Adudu dayadaya ba abu bakha dödö zi manga gazi, fefu.

 II. Tobali lö boto wa'atua-tua Ndrawa Miserayi andrö 

11 Salaŵa ba Zoana, ba no adölö si lö tödö: anofula Wara'o andrö, fondrege zatua-tua; tobali tödö zowöhö mowa dödöra andrö. Hadia, wa mimane khö Wara'o: "Nga'ötö zatua-tua ndra'odo; nga'ötö zalaŵa föna?"
12 Hezo zatua-tua andrö khöu? Ena'ö la'ombakha'ö khöu, ena'ö aboto ba dödö he wisa dödö Yehowa ngahönö andrö ba Ndrawa Miserayi.
13 Si lö tödö zalaŵa Zoana andrö, selungu zalaŵa Nofi; lafowöhö Ndrawa Miserayi samatörö banuara.
14 No ibe'e ba dödöra Geheha famowöhö Yehowa, ba lafowöhö sa'ae Ndrawa Miserayi ba nilaura fefu, timba zi mabu tuo, si hundra-hundra utania.
15 Ba lö dania ba danö Miserayi solau nilau högö ba i'o ba nilau bulu nohi ba bulu zinasa.
16 Ba na luo da'ö, ba timba ndra'alawe Ndrawa Miserayi, wa'atalö dödö ba fa'ata'ura danga Yehowa Ngahönö andrö, nibahania khöra.
17 Ba ata'u Ndrawa Miserayi göi danö Ndraono Yuda; dozi tehawu fa'ata'u ba nitörö lida ya'ia, börö dödö Yehowa ngahönö andrö, tödönia ba Ndrawa Miserayi.

 III. Lafuli ira khö Yehowa Dawa Miserayi ba Dawa Asiria, awö Ndraono Gizeraeli 

18 Ba na luo da'ö, ba lima banua ba danö Miserayi zolau li ba danö Gana'ana ba si möi ba hölu ba khö Yehowa ngahönö, ba töi zi sambua ba banua wa'atulö labe'e dania.
19 Na luo da'ö, ba so naha wame'e sumange Yehowa ba dalu danö Miserayi, awö gowe tandra, khö Yehowa, ba nolara.
20 Tobali tandra da'ö khö Yehowa ngahönö ba famaduhu'ö ba danö Miserayi: na la'angaröfi li ia, ba zamakao andrö, ba ifatenge khöra zangorifi; da'ö zanimba sanuwö, wangorifi ya'ira.
21 Ba ifa'ele'ö ia ba Ndrawa Miserayi Yehowa, ba tobali aboto ba dödö Ndrawa Miserayi Yehowa, na luo da'ö, ba lafosumange ia sumange nitaba ba sumange bö'ö ba so dania nifabu'ura khö Yehowa ba labu'a göi.
22 Si manö wamözi Yehowa Dawa Miserayi andrö ba famadöhönia safökhö khöra; ba lafuli dania ira khö Yehowa, ba ifondrondrongo li wangandröra ba i'orifi ira.
23 Na luo da'ö, ba so lala nihaogö, i'otarai danö Miserayi numalö ba danö Asiria; tobali möi ba danö Miserayi Ndrawa Asiria ba Dawa Miserayi andrö, ba möi ba danö Asiria; ba awö Ndrawa Asiria Ndrawa Miserayi wamosumange Yehowa.
24 Ba na luo da'ö, ba tölu soi ira, Dawa Miserayi ba Dawa Asiria, ba Iraono Gizeraeli, si faböbö khöra, howu-howu ba danö.
25 Famahowu'ö Yehowa ya'ira, wanguma'ö: Ya ahowu mbanuagu Dawa Miserayi ba Dawa Asiria, niwöwöigu tangagu, ba tana khögu andrö, Iraono Gizeraeli.

Faza 20

Ifadomaesi Yesaya wangöhöndrögö Dawa Miserayi ba Dawa Gaitiofia ba Dawa Wilisiti 

1 Me döfi möi ba Gasoto Daratano andrö, me no ifatenge ia Sarago andrö, razo Asiria, me isuwö Gasoto ba me atu'a ia.
2 Me luo da'ö, ba imane Yehowa, nifa'ema Yesaya andrö, Ono Gamosi: Labu, heta lembe bu andrö ba löwi-löwiu ba heta mbadagahe ba gaheu! Ba i'o'ö: si lö lembe sa'ae ia ba si lö badagahe.
3 Ba imane Yehowa: Si mane enonigu Yesaya andrö, si lö lembe ba si lö badagahe, tandra ba amaedola ba Ndrawa Miserayi ba ba Ndrawa Gaitiofia,
4 medölu fakhe wa'ara, si manö dania Ndrawa Miserayi andrö ni'oloi'ö ba Dawa Gaitiofia ni'ohe misa, ibe'e razo Asiria, he iraono ba he satua, si lö baru ba si lö badagahe ba si lö balu-balu doyo, fangaila Ndrawa Miserayi andrö.
5 Ba tokea dania niha, ba abu dödö ba Ndrawa Gaitiofia andrö, ba nidöna-dönara fangorifi, ba ba Ndrawa Miserayi andrö, ba nisunora ya'ira.
6 Ba na luo da'ö, ba lamane sihene asi andrö [ba danö Ndrawa Wilisiti]: Na si manö zi göna nifaigi-faigida andrö, nisaŵada, wangalui fanolo, ena'ö auri ita khö razo Asiria andrö — ba he wisa aefa ita?

Faza 21

I. Sata'u ita wanudugö Babeli andrö 

1 Nitandrösaigö ba danö si mate asi andrö [Babilona] da'e: Si mane angi sabe'e moroi raya, sihöngö moroi sa, si manö wa'asonia moroi ba danö si mate, moroi ba danö sata'u ita.
2 No mu'oroma'ö khögu gangilata sabe'e: Mamakao awönia na zamakao andrö ba manudugö banua na zanudugö andrö! Labu misa, ya'ugö Elama! Anuwö, ya'ugö Dawa Media! Ufadöhö wangarö-ngaröra fefu!
3 Andrö dumi'adi'a zolagu, no ihawuido fa'afökhö hulu, si mane fa'afökhö hulu zadono, khumölökhölo khögu mbanua, fa lö urongo li niha; si no tokea ndra'o, fa lö u'ila niha.
4 Elungu-lungu bakha dödögu; tobali dödögu wa'ata'u; fa'abongi andrö, somasimasido mena'ö, ba u'ata'ufi ibe'e.
5 Lafazökhi meza, labologö dufo, manga ba mamadu hadia ia — milabu, ya'ami salaŵa, mibayoini mbaluse!
6 Si mane sa niŵa'ö Zo'aya khögu: Labu, fataro zamaigi-maigi! Yamu'ombakha'ö hadia ni'ilania!
7 Na i'ila zi fakudo, kudo si dua-dua geu ba si fakudo ba galide ba ma ba gondra, ba yamufondrongondrongo, yamube'e mbörö dalingania, ba wamondrongondrongo!
8 Ba mu'ao ia, timba li zingo linia, imane: "He So'aya, naha zanaro nahagu, ma'öma'ökhö, ba sara wongi lö ubulö'ö wanaro!
9 Ba so sibai zi fakudo; dua-dua geu kudo. Ba itema imane: "No atu'a, no atu'a nemali ba Mbabeli, ba adu khöra fefu, ba no larasa tou!"
10 He ya'ami banuada, si no muböbörö ba nihundra-hundra tou! Nirongogu khö Yehowa ngahönö andrö, Lowalangi Ndraono Gizeraeli, ba u'ombakha'ö khömi.

 II. Fama'ele'ö si göna Duma andrö 

11 Nitandrösaigö ba Duma andrö da'e: So zi'ao khögu, banua Ze'ira, imane: "He sanaro, ha wa'alaŵa mbongi?
12 Imane sanaro: Moluo ba bongi göi. Na edöna manofu ami, ba mifuli manö ami wanofu.

 III. Si göna Ndrawa Ara 

13 Nitandrösaigö ba Ndrawa Ara da'e: Ba gatua ba danö Ara miförö, ya'ami saniaga Dawa Dedano!
14 Mifaondragö zowökhi tödö, mi'ohe nidanö, ya'ami sowanua ba danö Dema! Mioro'ö gö ba zoloi andrö.
15 Börö zi'öli wa moloi ira, si'öli nibaha ba fana si no mukhai, fa'abölö wanuwö andrö.
16 Si manö sa niŵa'ö Zo'aya khögu: Lö'ö alua sibai ndröfi — inötö ndröfi zi manga gazi, — ba no taya wa'abölö Gedara andrö.
17 Ba si tosai dania fana zanuwö andrö, mado Gedara, ba lö oya-oya. Noa sa iŵa'ö Yehowa, Lowalangi Ndraono Gizeraeli.

Faza 22

I. Fama'ele'ö fanuwö Yeruzalema, börö horöra andrö 

1 Nitandrösaigö ba ndraso wama'ele'ö andrö da'e: Hadia da'ö khömi, wa ahori möi yaŵa ami ba dete nomomi;
2 ya'ugö banua sebua ruru, sabölö fagua-guasa, ya'ugö banua saro, sowua-wua dödö niha? Tenga sa ni'ö'ötö si'öli zi no mate tou andrö khömi, tenga si mate ba wanuwö!
3 Fefu zolohe ya'ami, ba no ahori moloi ba no mura'u lö fana. Banuami fefu, ndrohu-ndrohu nikhamö, ba no ahori tera'u, he no aröu moloi.
4 Andrö umane: Böi mifaigi-faigigido! Da'uforege wege-ege! Böi mihötöi wondrara tödögu, ba wa'adudu mbanuada andrö.
5 Baŵa wa'atobali dödö sa'ae moroi khö Zo'aya, Yehowa ngahönö andrö, baŵa wa'adudu, baŵa wa'afakuyu ba ndraso wama'ele'ö andrö; tedudugö göli kara ba telobi ba hili we'ira-ira.
6 No latuyu naha nono wana Dawa Gelama, fao gureta zanuwö ba si fakudo ba no laheta luniluni mbaluse banua Giri andrö.
7 Ba no anönö kureta ndraso si sökhi andrö khömi, ba no lafa'anö ira si fakudo, ba gamaudu mbawa göli.
8 Ba no laheta mbalu-balu mbanua Yuda andrö, ba samaigi fangöna ami ba nomo eu gatua andrö.
9 Ba mi'ila wa no fahöna zabökha öli ba mifaonö nidanö ba mbaŵa tanö tou.
10 Ba mi'erai nomo ba Yeruzalema, ba midudugö ösa, fangazökhi göli kara.
11 Ba mifonaha nidanö ba gotalua göli si dua götö andrö, idanö ösi mbaŵa si no ara andrö. Ba lö'ö sa minehegö zolau ya'ia; si no mangohonogöi ya'ia föna sa'ae, ba lö mitöngöni.
12 Mu'ao Zo'aya, Yehowa ngahönö andrö, me luo da'ö, ba wege-ege ba ba wange'esi ba ba wanöwö bu ba ba wonukha nukha ba wa'abu dödö.
13 Ba ha sambalö fa'iki ba fa'omuso dödö ba fanaba öröbao ba famunu biri-biri ba famadu-madu agu, femanga-manga ba famadu-madu hadia ia — "si mate sa atö ita mahemolu" [miŵa'ö]"
14 Ba no ifarongo-rongogö khögu Yehowa ngahönö andrö, ba dögi dalingagu, imane: Si ndruhu, lö tebe'e aefa khömi lalömi andrö, irege mate ami — i'ŵa'ö So'aya, Yehowa ngahönö andrö.

 II. Fangombakha fa'ate'ala mandru Sebena andrö ba famataro Eliaki 

15 Si mane niŵa'ö Zo'aya, Yehowa ngahönö andrö: Labu, ae yomo khö mandru andrö, Sebena andrö, mandru yomo [ba ömane khönia]:
16 Hadia khöu ba ha niha khöu ba da'e, wa no öfakharu'ö khöu ba da'e lewatö? Ba hili yaŵa ifakharu'ö lewatönia, ba gara ifafahö'ö khönia mbate'e!
17 Hiza, i'abölögö ifazaumba ndra'ugö Yehowa, ya'ugö niha andrö; i'abe'e'ö danga, wondra'u ya'ugö!
18 I'olömbugö ndra'ugö, amaedola golömbu ifazaumba'ö baero ba danö sebolo; ba da'ö mate ndra'ugö; ba da'ö dania ofeta gureta andrö khöu, si sökhi sibai andrö, ya'ugö fangaila yomo ba nomo zokhö ya'ugö!
19 Utimba ndra'ugö ba nifataro ya'ugö andrö; lasöbi ndra'ugö, laheta'ö ba nahau.
20 Ba na luo da'ö, ba muhededo khö genonigu Eliaki andrö, ono Hilikia.
21 Ba ube'e barunia mbarumö andrö ba böbö talunia mböbö talumö, ba famatörömö mege, ba ube'e ba dangania, ena'ö amaedola nama ia, ba mbanua Yeruzalema ba ba ma'uwu Yuda.
22 Ba ube'e ba dangania wogoe mbawandruhö nomo Dawido andrö, ena'ö lö sokusi, na ikoe, ba lö sogoe, na ikusi.
23 Ba u'osö ia saita, ba nahia saro ia, ba ena'ö dadaoma lakhömi ia yomo ba nomo namania.
24 Ba tobali la'olembai ia fefu zi so töi yomo ba nomo namania, he daha sesolo ba he daha sise'ise, fefu gama-gama sakhökhö andrö, he figafiga andrö ba he kundri andrö fefu.
25 Ba na luo da'ö — iŵa'ö Yehowa ngahönö andrö — ba adeha zaita andrö, ni'osö ba naha saro mege, tetimba ba aekhu tou, ba nisaitagö khönia, ba tefara'u; noa sa iŵa'ö Yehowa.

Faza 23

I. Fama'ele'ö fa'adudu Diro andrö 

1 Nitandrösaigö ba mbanua Diro andrö da'e: Mi'ege-ege, ya'ami si otarai moloyo ba Dateso! hiza fönami wa'adudu; tobali lö omo, lö nahia sa'ae. Moroi ba danö Ndrawa Giti te'ombakha'ö khöra.
2 Böi mihede-hede sa'ae, ya'ami si hene asi. No mege anönö danö saniaga andrö, banua Zidona, soloyoloyo ba nasi.
3 Ba nasi sa'ae möi khöra mbua nowi Nilo, nibasi ba ndraso nidanö sebua andrö, tobali kade niha baero ba khöra.
4 Aila ndra'ugö, ya'ugö Sidona! Noa sa imane asi, banua saro andrö ba mbewe nasi: "Lö safökhö hulugu, lö sadono ndra'odo! lö ni'urigu ono matua ba lö ni'e'ebuagu ono alawe!"
5 Na terongo ba Ndrawa Miserayi, ba tobali dödöra ba duria Diro andrö.
6 Mi'oloyo, misaŵa Dateso! Mi'ege-ege, ya'ami si hene asi!
7 Hadia, da'ö mbanuami andrö, somuso dödö niha, si no götö-götö fa'ara, me tetaru'ö, sanaŵa saröu ba wanaru'ö banua misa?
8 Ha niha zi honogöi da'ö, nifatörö ba Diro andrö, banua sama'ema saembu ana'a, ba zi no salaŵa zi so lafo ba ba zi no fondrege zabölö ba guli danö zaniaga?
9 Yehowa ngahönö andrö zi no mangohonogöi, ba wango'aya famahokha gama-gama andrö fefu ba ba wame'e faya fondrege zalaŵa andrö ba guli danö, fefu.
10 Minönöi danömi, ya'ami banua Dateso, si mane Nilo andrö; lö ba'a-ba'a sa'ae.
11 No i'oro'ö dangania Yehowa yaŵa nasi, no ifahisi nöri andrö; no i'oroi'ö Yehowa ba khö Gana'ana andrö, ba wanudugö banua saro khöra.
12 No imane: Lö'ö sa'ae fa'omuso dödö khömi ya'ami banua Zidona amaedola nono alawe ni'o'aya! Milabu, misaŵa Ndrawa Giti misi yefo! Ba he ba da'ö, ba lö fa'ahono khömi.
13 Hiza danö Ndrawa Galedaia andrö — da'ö soi andrö, si no muzaewe! No latehe ba gutu ndru'u ba danö si mate Dawa Asiria. No lalau malige, naha zanaro; na lafaulugö wanudugö gödo khöra, no labali'ö adudula.
14 Andrö mi'ege-ege, ya'ami soloyo ba Dateso, me no mududugö mbanua saro andrö khömi!

 II. Na no ara ba tefaigi zui Diro andrö 

15 Ba na luo da'ö, ba fitu ngafulu fakhe wa'ara, ba lö itörö tödö niha Diro andrö, sagötö noso razo. Ba na no aefa zi fitu ngafulu fakhe, ba itörö ba Diro andrö wanunö andrö nitandrösaigö ba ndra'alawe sohorö-horö [imane]: 16 "Halö mbiola, törö-töröi newali, yaugö ira alawe sohorö-horö andrö, si lö itörö-törö tödö niha sa'ae! Haogö wolau, forege wanunö, ena'ö ifuli itörö tödö niha ndra'ugö!"
17 Na aefa zi fitu ngafulu fakhe, ba ifuli ifaigi Diro andrö Yehowa ena'ö ifuli isöndra luonia ba wohorö-horö andrö, ba ena'ö mohorö-horö ia ba mbanua niha fefu, ba guli danö ma'asagörö.
18 Ba ölönia andrö luonia wohorö-horö, ba ni'amoni'ö khö Yehowa; lö labe'e yaŵa ba lö lahöna; sabönö böli gö a'ine ba böli nukha si sökhi ba zowanua ba gamaudu nahia Yehowa andrö.

Faza 24

I. Fama'ele'ö fa'atekiko danö ma'afefu 

1 Hiza, ihori nösi guli danö Yehowa ba ise'e zi so yaŵa, tobali dete danö ibe'e, ifazawili zowanua yaŵa.
2 Si mane ba gere göi ba zato, ba he ba zokhö ba he ba zawuyu, he ba zokhö ira alawe ba he ba zawuyu ono alawe, he ba zamawa hadia ia ba he ba zowöli, he ba zamalali ana'a ba he ba zame'e nifalali, he ba zo'ömö ba he ba zosugilö.
3 Salösu lö ösi guli danö dania, ahori terabu, noa sa'ae Yehowa zanguma'ö.
4 Abu dania dödö guli danö, saleu ia, timba zotufo ilo tou danö, oköli; ba salaŵa niha ba guli danö, ba mate olofo.
5 Noa sa teta'unöi danö barö gahe zowanua yaŵa; me lö ni'o'öra oroisa ba me no lasawö gamakhoita, ba me no faröi ira ba wawu'usa li andrö, si no götö-götö wa'ara.
6 Andrö i'a danö fangelifi ba lalu'i horö sowanua yaŵa; ariri niha ba guli danö ba lö atoto zi tosai niha.
7 Amaedola zabu tödö nösi mbua nagu ba si mate döla; ba dozi somuso tödö mege, ba mangarö-ngarö.
8 Döhö wamözi aramba andrö, sowua-wua dödö niha, tebato wagua-guasa zomuso tödö, ba döhö li mbiola, si no omasiö niha mege.
9 Lö'ö sa'ae labadu nagu ba wanunö ba afeto duo ba zamadu.
10 No adudu mbanua faya andrö; dozi omo, ba no mukusi mbawandruhö, lö lafa'amöi yomo niha.
11 Mangarö-ngarö niha ba newali, ba nagu andrö; fa'omuso dödö, ba lö'ö sa'ae; fa'asökhi dödö ba guli danö, ba no ahori taya.
12 Ba mbanua, ba hatö fa'adudu; bawa göli, ba no murasa.
13 Da'ö sa zi göna uli danö, itörö niha andrö, si mane na lateteu mbua falo, amaedola wangozaragö wo'uwo'u, na no awai wangai bua nagu.

 II. Fanguhuku ösi guli danö ba fangorifi banua Lowalangi 

14 Ba ya'ira andrö, ba la'ebua'ö lira wa'iki, lasuno wa'asalaŵa Yehowa tanö ba gaekhula luo [lamane]:
15 Andrö mifosumange Yehowa, ya'ami si so ba danö tanö ba gatumbukha; ya'ami si hene asi, mifosumange döi Yehowa, Lowalangi Ndraono Gizeraeli!
16 Moroi ba wondrege danö tarongo wanunö, [lamane]: "Lakhömi ba zatulö tödö!" Ba umane: Itörö ndra'o fökhö! Itörö ndra'o fökhö! Alai ndra'o! Falimo zi falimo andrö, ha sambalö falimosa ba zi falimo andrö!
17 Ihawui ndra'ugö fa'ata'u, alau'ö ba lösu-lösu ba ba gu'ö, ya'ugö sowanua ba guli danö!
18 Soloi ba duria gameta'uö andrö, ba alau ba lösu-lösu; ba si falukha fe'amöi yaŵa moroi ba lösu-lösu, ba alau ba gu'ö. Teboka sa zandrela andrö ba mbanua yaŵa ba humeu dayadaya danö andrö.
19 Asila danö, ofetu, abölö-bölö; aboto danö, fabali; mangiwa danö, humeu.
20 Managanagaele danö, si mane si mabu, humeu, hulö mbue; abua noronia olalöŵania andrö: alau tou ia, ba wa lö maoso sa'ae.
21 Ba na luo da'ö, ba ifatörö wotu Yehowa ba zabölö andrö si yaŵa ba mbanua yaŵa ba ba zalaŵa tou ba guli danö.
22 Tekuru ira ba gohokoho, nifokuru nibe'e ba gurunga, ba tekusi; ba na no ara dania, ba tefaigi zui ira.
23 Ba aila mbaŵa ba afusi mbawa luo wa'aila. Yehowa ngahönö andrö sa'ae dania zalaŵa ba hili Ziona ba ba Yeruzalema, ba lakhömi föna nawönia satua.

Faza 25

I. Fanuno Lowalangi ba wa'atekiko zi fa'udu andrö 

1 He Yehowa, Lowalangigu ndra'ugö! Da'u'abölögö wanuno ya'ugö, usuno döimö andrö! Noa sa ölau zahöli-höli dödö; nihonogöi föna sa'ae ba tenga faya, no si ndruhu.
2 No öbali'ö baho gara mbanua, banua saro, ba no öbali'ö adudula; gödo niha bö'ö andrö, ba tenga banua sa'ae öbe'e; lö'ö sa'ae lafuli lataru'ö.
3 Andrö lafosumange dania ndra'ugö soi sabölö; la'ata'ufi ndra'ugö banua soi si höndrögö awöra.
4 Hati sa ndra'ugö ba zi lö töi, hati ba zi numana, na tosasa ira; saŵatö na so deu laöhö, lumö na aukhu zino. Me no amaedola deu laöhö, sangewe ba mbagolö, sa'ae wönu zamalangögö awöra.
5 Si mane famunu wa'aukhu zino, na no ara lö teu, si manö wamunumö fagua-guasa niha bö'ö andrö; si mane fa'aukhu zino, na haömö, na so lawuo, si manö wa'adöhö wolaya zamalangögö awöra andrö.

 II. Fangombakha fangorifi niha fefu, ba hili Ziona. Fanguhuku Iraono Moabi 

6 Ba ilau gowuloa Yehowa ngahönö andrö, ba hili andrö, fefu soi ikaoni; ihalö öra zatabö, agu si no ara ibe'e nibadu, sotawö gö, nilau uto döla, ba agu si no arara, nihaogö.
7 Iheta ba hili andrö mba'a-ba'a andrö, ba'a-ba'a soi andrö, fefu, balu-balu andrö, fombalu niha baero, fefu.
8 Ifakiko wa'amate, si lö mamalö-malö; ba i'osi So'aya Yehowa daŵa horö ba mbawa niha, idozigö, ba taya wa'aila mbanuania andrö, ibe'e, ba guli danö, ma'asagörö; noa sa Yehowa zanguma'ö.
9 Na luo da'ö, ba lamane: Hiza Lowalangida, sabe'e dödöda i'orifi ita; hiza Yehowa nidöna-dönada fanolo! Ba dama'iki ita, akha omuso dödöda, ba wangorifi andrö khönia!
10 Ahono sa danga Yehowa ba hili andrö. Ba Iraono Moabi andrö, ba nihundragö tou, ba nahara, nifanguhundra du'u ba golawua so'idanö.
11 Ba labologö dangara bakha ba da'ö, si mane solangi, na ibologö ba wolangi; ba ihöndrögö wayaŵasara Yehowa, fabaya walimosa dangara andrö.
12 Öli andrö khömi, si no aro ba si no alaŵa, ba ituli'ö, idudugö, aruru tou ba danö, ibe'e.

Faza 26

I. Fanuno Ndraono Yuda Lowalangi, sangorifi ya'ira 

1 Na luo da'ö dania, ba lamane wanunö ba danö Ndraono Yuda: "No so khöda mbanua saro! Ibali'ö öli ba ba'a-ba'a wanolonia andrö Yehowa.
2 Mibokai mbawa göli, ena'ö möi miyomo soi satulö, si lö faröi.
3 No aro dödö, lö öbulöbulö'ö wangorifi; khöu sa'ae ladöna-döna.
4 Böi mifamalö-malö wanötöna khö Yehowa; gowe si lö tebulö sa Zo'aya, Yehowa!
5 Noa sa ihöndrögö zowanua ba hili yaŵa; banua andrö si no alaŵa yaŵa, wanimba tou ya'ia, wanudugö ya'ia, irege danö tou.
6 Ahe zi numana zanguhundra tou, ahe zi lö töi andrö.
7 Lala zatulö tödö, ba ba zalo'o itörö, adölö lala zadölö tödö, nihaogöu andrö.
8 Ba lala wanguhukumö andrö, ya'ugö Yehowa, nidöna-dönama mege. Töimö andrö ba fanuno ya'ugö zomasi dödöma.
9 No humulu dödögu khöu, ba zi bongi; arö dotogu zihuluhulu khöu. Ha si'aikö sa'ae manandrösa ba guli danö wanguhukumö andrö, ba lasöndra lala satulö sowanua ba guli danö.
10 Ba na falukha wa'ebolo dödö zebua horö andrö, ba lö latöngöni lala satulö, manao horö ira ba danö, ba nilau satulö ena'ö, ba lö lafaigi wa'ebua Yehowa andrö.
11 He Yehowa! si no mufazaŵa dangau andrö, ba lö la'ila. Ena'ö lanehegö wa'aukhu dödöu ba mbanuau andrö, ba ena'ö aila ira! Ena'ö i'a ira alitö andrö fangohori nudumö andrö!
12 He Yehowa! ohahau dödöma, öbe'e; noa sa ya'ugö zolau fefu hadia ia khöma.

 II. He na fondrege wa'ebua wamakao, ba lö faröi Zo'aya ba mbanuania andrö 

13 He Yehowa, Lowalangima! No salaŵa bö'ö zamatörö ya'aga; tenga ha ya'ugö. Ba ya'ugö matehe, töimö andrö.
14 Si no mate, ba lö ifuli auri; lumö-lumö, ba lö ifuli maoso. Andrö no öfatörö khöra huku ba no öhori ira ba lö'ö manö sa'ae itörö, tödö öbe'e.
15 No ö'oya'ö niha, ya'ugö Yehowa, no öfolakhömi ndra'ugö, no öfa'ese nola danö fefu.
16 He Yehowa! na baŵa wamakao, ba no la'alui ndra'ugö; na öfatörö khöra wotu, ba lalau mangandrö.
17 Si mane sanabina, na no irugi baŵania, na iköröbui ia, na mu'ira-ira, ba wa'afökhö hulu andrö, si manö göi ndra'aga mege, ya'ugö Yehowa, börö ndra'ugö.
18 No abeto ndra'aga, no maköröbui ndra'aga, ba me no madonoga, ba no angi. Lö ma'ila mafalua wangorifi ba danö, ba tebai alua zowanua ba guli danö.
19 Ena'ö ifuli auri zi mate andrö khöu; ena'ö ifuli maoso mboto zi mate andrö khögu! Mifaoso, mi'a'iki, ya'ami si no mörö nibalugö tanö, namo haga sa namo andrö khöu ba ifalua yaŵa lumö-lumö tanö andrö.
20 Ba mi'ae si bakha, ya'ami banuagu, ba mbate'e andrö khömi, ba milazi mbawandruhö furimi! Mibini'ö ami, ha mamö'i hörö wa'ara, irege alö wönu andrö.
21 Mangefa sa'ae ba nahania Yehowa, ba wame'e fotu ba zowanua ba guli danö, ba horöra andrö. Ba ifa'ele'ö dania, ndrora andrö tanö, lö'ö sa'ae ibalugö nibunu ba gulinia.

Faza 27

I. I'otu'ö niha baero Yehowa ba irorogö kabu nagu andrö khönia 

1 Na luo da'ö, ba ilau zi'ölinia Yehowa ba Lewiata andrö, ulö andrö salio foloi, si'ölinia si no abe'e ba si no ebua ba si no abölö, ba ba Lewiata ulö si no mogöŵai ya'ia, ba ibunu mbuaya andrö ba Nilo.
2 Ba na luo da'ö, ba mi'anunö, nitandrösaigö ba kabu nagu omasiö andrö [mado Gizeraeli], mimane:
3 "Ya'odo, Yehowa, zamaigi-maigi ya'ia; lö aedu'aedu ufatörö khönia nidanö! Bongi ma'ökhö udarodarogö, fa böi ifaitoisi niha.
4 Lö'ö sa'ae mofönu ndra'o. Ena'ö na falukhado za'a-sa'a mao ba sai'ö, ba fasöndrado khönia, ahori utunu ena'ö.
5 Atö na ladöna-döna khögu wanolo, na edöna atulö ira khögu; lötolalö atulö ira khögu."
6 Ba dania, ba moŵa'a ma'uwu Yakobo, molehe Ndraono Gizeraeli ba mobowo; anönö guli danö buara labe'e:
7 Hadia, no ifakao ira si mane famakaonia samakao ya'ira? Ba hadia, no mubunu ira si mane nibunu da'ö?
8 No öndrohugö wangotu'ö ya'ira fanibo. No i'oloi'ö ira angi sabölö andrö khönia, me luo angi timu.
9 Andrö wa tesulöni ba da'ö lalö ma'uwu Yakobo andrö, ba da'ö gorudua lua-lua, wameta horöra andrö: labali'ö tuturu gara niboboto fefu gara naha wame'e sumange andrö, ba lö'ö sa'ae maoso Gasera andrö ba adu luo andrö.
10 Aömö'aömö sa'ae mbanua saro andrö, banua si lö niha, si no muröi, amaedola danö si mate. Mangalui gö ba da'ö nono zaŵi, mörö-mörö ba da'ö ba la'aga'aga lehelehe.
11 Na no oköli duturunia, ba tefafatö; so ndra'alawe, ba lahalö eu galitö. Soi si lö fa'aboto ba dödö sa ira. Andrö lö ihakhösi tödö somböi ya'ia, ba lö ibologö dödö khönia samazökhi ya'ia.

 II. Te'orudugö mbanua Lowalangi andrö moroi ba danö niha baero misa 

12 Na luo da'ö, ba iböbörö ngalai Yehowa, i'otarai Oifarati, numalö ba nidanö Miserayi andrö. Ba ya'ami Iraono Gizeraeli, ba nitutuyu, ni'ozaragö.
13 Na luo da'ö, ba telau dorofe sebua andrö, ba dozi si no elungu ba danö Asiria ba si no muzaewe ba danö Miserayi, ba mangawuli ba la'angaröfi li Yehowa ba hili ni'amoni'ö andrö ba Yeruzalema.

Faza 28

I. Tedaö'ö-daö'ö wanguhuku Iraono Geferayi 

1 Alai zaembu ana'a andrö si no muhokhaini, ba zi mabu-mabu andrö Iraono Geferayi, awö mbunga saleu andrö, ayara andrö, si sökhi sibai ba högö ndraso andrö, satabö sinanö, daso zi no mabu agu!
2 So sa'ae moroi sa zabe'e ba sabölö khö Zo'aya! Hulö na laöhö deu kara, hulö nangi sabölö sibai, hulö deu toho, si nönöi tanö wanimbania tou ya'ira tangania.
3 Ba tobali tehundrahundra tou zaembu zi mabu-mabu andrö, Iraono Geferayi, si no muhokhaini.
4 Ba bunga saleu andrö, ayara andrö, si sökhi sibai ba högö ndraso andrö, satabö sinanö, ba itörö lala marafala sahulö, na lö irugi baŵa na, nidölö niha femanga, na i'ila, moroi ba danga manö.

 II. Ori Ndraono Yuda göi, ba noa göi abe'e dödö, lö lafondrondrongo li Yehowa 

5 Na luo da'ö, ba saembu lakhömi ba roto si no maulu Yehowa ngahönö andrö ba zi tosai banuania andrö.
6 Ba ibe'e wa'atulö dödö ba zanguhuku ba fa'abölö ba zanimba sanuwö ba mbawa göli.
7 Ba ya'ira andre göi, ba alau-lau ba nagu andrö ba mangiwa ba zi mabu-mabu ita! Ere ba sama'ele'ö, ba alau-lau ba zi mabu niha, no fawuka dödö ba nagu andrö, mukhölökhölö mbanua ba zi mabu niha, alau-lau ba wama'ele'ö andrö, mangiwa ba wangetu'ö huku.
8 Fefu meza, ba no anönö uta si ta'unö, sambua lö nahia si lö si ta'unö.
9 Ha niha nifahaönia, ena'ö aboto ba dödö, ba ha khö i'ombakha'ö lala? Hadia, ba zawena aefa famaenu, ba zawena aefa ba mbagi zusu?
10 Falaete manö sa gamakhoita, falaete manö gamakhoita; fatete manö ndrali, fatete manö ndrali; ba da'e ma'ifu ba ba da'ö ma'ifu."
11 Ya'ia! Ilau ba niha andre li si tebai alua ba mbewe, li Ndrawa bö'ö.
12 Ya'ia, si no manguma'ö khöra: Da'e naha wolombase, mifolombase zerege tödö, ba da'e naha wangokafu tödö! Ba lö edöna ira mamondrongo.
13 Ba si mane sa'ae li Yehowa khöra: Falaete manö gamakhoita; falaete manö gamakhoita; fatete manö ndrali; fatete manö ndrali; ba da'e ma'ifu ba ba da'ö ma'ifu, ena'ö alau ira ba lala, ena'ö arasa döla, ena'ö tokhai gahe, ena'ö tera'u ira.

 III. Famarou tödö ba wamalalini era-era, ena'ö tola ifuli ihakhösi tödö ira Lowalangi 

14 Andrö mifondrondrongo li Yehowa, ya'ami sango'aya, ya'ami samatörö soi andre ba Yeruzalema!
15 Me no miŵa'ö: No fawu'u li ndra'aga ba wa'amate, ba ba mbanua tou andrö, ba no mafataro zamaigi-maigi? Na itörö molö famakao, ba lö irugiga. Noa sa mabe'e sawatöma waya ba ba'a-ba'a khöma walimosa!"
16 Andrö imane Yehowa, So'aya: Hiza, no ube'e tou gowe dayadaya ba Ziona, gowe si no mutandraigö, gowe toyo ba watalinga sebua böli, saro dayadaya. Samati, ba alakha lö moloi.
17 Ba ube'e dali wa'adölö, ba fanulo wa'atulö. Saŵatömi faya andrö, ba irasa teu kara ba ba'a-ba'a andrö khömi, ba ihanigö molö.
18 Ba fawu'usa li andrö khömi ba wa'amate ba nibunu [ba zura] ba hadia niŵa'ömi ba mbanua tou, ba si lö boto. Na itörö molö famakao andrö, ba imama ami.
19 Ero na itörö, ba ikhamö ami; ero mahemolu sa'ae itörö, he ba zi ma'ökhö, ba he ba zi bongi, ba ha sambalö fehokha mbu wamahaö da'ö.
20 Sambö fa'anau sa'ae dania gaso, tobali tebai mifadölö ami, ba sabölö ide-ide gambala, fa tebai mibalugö ami.
21 Maoso sa'ae dania Yehowa, si mane ba gahe hili Werasi, si mane ba ndraso no ba Gibeona wönunia dania, ba wolau nilaunia — hulö zi lö tarai mila wolaunia andrö! — ba ba wangai nihalönia — sahöli-höli dödö halöwönia andrö!
22 Andrö böi mango'aya ami, fa böi tedou wa'aro mböbö andrö khömi; noa sa urongo khö Zo'aya, Yehowa ngahönö andrö, wa no muhonogöi wangohori, nifatörö ba guli danö ma'asagörö.

 IV. Fa'atua-tua Lowalangi ba nikhoi dödönia andrö 

23 Mibe'e mbörö dalingami ba mifondrondrongo ligu! Mitöngöni ba mifondrondrongo huhuogu!
24 Hadia, adölö manö sinanö dania? Hadia ha sambalö famali'ö tanö ba famoboto ba nowi?
25 Hadia, tenga si mane? Na no ihaogö danö, ba ifazaewe lönga ba höwa ba ifa'oli wakhe, awö rigi ba danö si no mundrohugö, ba rigi ö manu ba zinga hinölu?
26 No Lowalanginia zangoroma'ö khönia satulö lala, wamahaö ya'ia.
27 Tenga kureta famöbörö wamöbörö lönga ba lö lafatörö gaolo gureta ba höwa; famöbörö lönga, ba si'o, ba famöbörö höwa, ba ono geu.
28 Böra andrö, ba hadia, nimama? Tenga nimama; lö'ö sa iböbörö manö wamatörö kureta, awö kudo: tenga nimama!
29 Moroi khö Yehowa ngahönö andrö da'ö göi! Sahöli-höli dödöda wamolalania hadia ia, ba no abölö sibai wa'atua-tuania.

Faza 29

I. Fama'ele'ö fa'atosasa mbanua Yeruzalema ba fangorifi andrö, si lö mudöna-döna 

1 Alai ndra'ugö, ya'ugö Arieli! Arieli banua ba nibe'e Dawido nahiania. Mifatohu ndröfi; na ituo wunia, na no fatutu mbaŵa gowasa andrö,
2 ba usasagö Garieli andrö, irege tesao wege-ege ba fangarö-ngarö, ba tobali Arieli ia khögu!
3 Ba ufa'u'u ndra'ugö, ufasui ndra'ugö nahiagu andrö; ufera'ö ndra'ugö fari ba ube'e mba'a-ba'a zanuwö ba gamaudumö.
4 Ena'ö moroi ba danö tou muhede ndra'ugö, moroi ba gawu-gawu tou terongo liu; ena'ö hulö li mbekhu moroi tou barö danö limö, ba hulö zi fangöngö-ngöngö moroi tou ba gawu-gawu huhuomö.
5 Ba fa'ato nemaliu andrö, ba timba ngawua nene, ba fa'ato zamakao ya'ugö, ba timba ndrami wakhi sihombo ba nangi; ba i'ogomuzaö, lö mudonadona.
6 Ifatörö Yehowa ngahönö andrö we'ugu-ugu mbanua ba siheu ba fa'ofetu, ba angi sabölö ba teu laöhö ba hola-hola galitö si manga-manga hadia ia.
7 Ba lala ba wangifi, lala ni'ilada ba zi bongi dania lala soi andrö fefu, sanuwö Arieli andrö, ha wa'ato ira, dozi si möi manuwö ya'ia, banua saro andrö ba hili, dozi sanasagö ya'ia.
8 Ba hulö na so zangifi manga ia, ba na tokea ia, ba lö tebulö wa'olofo — ba hulö zowökhi tödö na mangifi ia ibadu nidanö, ba na tokea ia, ba serege tödö ia, ba lö mamalö-malö wa'otufo bakha lela — si manö dania soi andrö fefu, ha wa'ato ira, sanuwö hili Ziona andrö.

 II. Fanegu famini tödö andrö ba khöra 

9 Ya atöngö ami, ya ahöli-höli dödömi! Ya tobalu hörömi, ya lö mi'ila niha! No mabu ira, ba tenga si mabu agu; mangiwa ira, ba tenga ba zi mabu niha.
10 Me no ilau khömi Yehowa Geheha wemörö sabe'e, ba me no iduhö hörömi andrö, sama'ele'ö andrö, ba me no ibalugö högömi, sangi'ila andrö.
11 Ba fefu wama'ele'ö da'ö no mege, ba hulö daroma li, si so ba zura, si no mufotandro, khömi, na labe'e ba zangila mombaso sura ba na lamane khönia: Baso we! Ba imane: Tebai ubaso, me no mufotandro!
12 Ba na labe'e ba zi lö mangila mombaso sura zura andrö, ba na lamane khönia: Baso we! Ba imane: Lö u'ila ubaso zura!
13 Ba imane So'aya: Me lahatö'ö ira bawara niha andre ba me lafosumange ndra'o bewera ba me no aröu khögu dödöra ba me ha sambalö amakhoita niha, nitöngönira, wawangata'ufira Lowalangi.
14 andrö wa ba zahöli-höli dödö niha ufatörö soi andre, zamuza tö, ba zahöli-höli dödö ba ba zi lö larai mila, ena'ö taya wa'atua-tua andrö ba zatua-tuara, ba ena'ö tobini wa'onekhe ba zonekhera.
15 Alai zamorege famini'ö khö Yehowa tödöra, solau ba zagömi-gömi nilaura, sanguma'ö tödöra: Ha niha zanehe, ha niha zangila ya'aga?
16 Alai wa'atefuyu dödömi! Ma tola tefaomagö ira la'uri zamöbözi bowoa? Fa tola iŵa'ö niwöwoi ba khö zomböi ya'ia: Tenga niwöwöinia ndra'odo! ba ma fa tola iŵa'ö bowoa khö zamöbözi ya'ia: Lö i'ila watahögö hadia ia!

 III. Famabu'u fa'ahakhö dödö dania 

17 Hadia, tenga hatö ma'ifu tö, fa tobali kabu zinanö hili Libano, awö wa atua kabu zinanö, taŵa'ö.
18 Na luo da'ö, ba larongo safiso daroma li si so ba zura, ba i'ila niha hörö zau'a, moroi ba wa'atebalu, moroi ba zogömi-gömi.
19 Ba sebua famakao, ba ifuli omuso dödö ba khö Yehowa, ba fondrege zi numana ba niha, ba owua-wua dödö ba khö Ni'amoni'ö Ndraono Gizeraeli andrö.
20 Lö'ö sa'ae samakao dania, ba nihori zango'aya, ba dozi samakhai si lö atulö mege, ba no ahori,
21 samowöhö niha ba zi lö atulö, na so huhuo, solau fesu ba zolohe ba lala, ba mbawa göli, sangöhöndrögö si lö horö faya andrö.
22 Andrö imane Yehowa, sangorifi Aberahamo no, ba khö Yakobo: Lö'ö sa'ae te'ailasi dania Yakobo ba lö'ö sa'ae afusi mbawania.
23 Ba na i'ila dania — ma'uwunia andrö — nilau dangagu khönia, ba la'amoni'ö sa'ae döigu andrö; la'amoni'ö Ni'amoni'ö Yakobo andrö ba la'ata'ufi Lowalangi Ndraono Gizeraeli andrö.
24 Si no elungu tödö mege, ba lasöndra wa'aboto ba dödö, ba si fabalö mege, ba latöngöni wamahaö.

Faza 30

I. Fameta'u Iraono Gizeraeli si möi ba Ndrawa Miserayi mangalui fangorifi 

1 Imane Yehowa: Alai ndraono andrö, si no abe'e tandro, samagölösi hadia ia zi tenga moroi khögu, si fawu'u li si lö omasido ba wamalaete horö!
2 Si möi misi tou ba danö Miserayi ba lö musofu li khögu, ba wangai fangabe'era fanolo Wara'o andrö ba ba wangalui saŵatö ba lumö Ndrawa Miserayi.
3 Ba tobali fangabu dödö khömi wanolo Wara'o andrö ba fangaila dania zaŵatö andrö ba lumö Ndrawa Miserayi.
4 He ŵa'ae ba Zoana so gumandrunia, ba he ba Hanesi larugi sinengenia,
5 dozi falukha wangabu dödö, ba niha si lö guna khöra; tenga sanolo ba tenga soguna, ha sambalö fangabu dödö ba fangaila.
6 Nitandrösaigö ba zaliŵa-liŵa ba danö andrö si raya: Latörö danö si fahöna fa'atosasa ba fa'ata'u, singo si matua ba singo si alawe ba ulö ba naga sihombo latörö wolohe si so khöra, ba hulu galide, awö girö-giröra ba gebu gondra, la'ohe ba niha si lö guna khöra.
7 Fanolo Ndrawa Miserayi andrö, ba faya ba si lö boto. Andrö ube'e töinia: "Si döfa bawa ba si lö liŵa-liŵa."

 II. Tobali fa'atekiko wa no la'erogö Lowalangi 

8 Ba iada'e, ba ae yomo; tanö ba zura khöra, fazökhi zura, famaduhu'ö ba götö dania si lö tebulö!
9 Niha sabe'e tandro sa'ae ira, ono matua si falimolimo, iraono si lö edöna mamondrongo nifakhoi Yehowa.
10 Sanguma'ö ba zangi'ila andrö: "Böi ya mi'ila hadia ia;" ba ba zama'ele'ö andrö: "Böi mifa'ele'ö khöma zi duhu andrö. Mi'ombakha'ö khöma zomasiga, ba mifa'ele'ö khöma waya-faya!
11 Miröi lala, mihole'ö ami, miböhöi nitörö andrö, böi mifarongogö khöma Ni'amoni'ö Ndraono Gizeraeli andrö."
12 Andrö imane Ni'amoni'ö Ndraono Gizeraeli andrö: Me no mi'ositengagö niŵa'ö andrö, ba me no abe'e dödömi ba wa'atefuyu ba ba walimosa, me no ba da'ö midöna-döna,
13 andrö ya hulö zabökha khömi golalöŵa andrö, hulö zabökha ba göli kara salaŵa, si tugu eŵaŵa, böröta wa'adudu, si saŵa fa'adudu si lö mudöna-döna, si ha mamö'i hörö fa'ara dania.
14 Ba irasa sa'ae dania, si mane na larasa mbowoa tanö, nirasa manö, lö alimagö, irege sambua lö tuga lawunia si tola fanou mbo galitö bawu, ba ma fanou nidanö ba mba'a.

 III. Na lafalalini gera-erara ba ifuli ihakhösi tödö ira Lowalangi 

15 Noa sa imane So'aya Yehowa, Ni'amoni'ö Ndraono Gizeraeli andrö: Na mifalalini ena'ö huku ba na mihonogö ami, ba falukha ami wangorifi; ba wa'ahono-hono ba ba wanötöna so wa'abe'emi!
16 Ba lö sedöna ami. No mimane: "Tenga ya'ia! damafandruo kudoma!" — Andrö ya soloi ami dania! ba: "Ma'okudo zalio ahe!" — andrö ya fagohi zolohi ya'ami!
17 Ha samösa zi'ao, ba hönö ami, soloi; dalima zi'ao, ba moloi ami fefu, erege hulö döla geu nitaru'ö ba hili zi tosai, ya'ami, hulö mandrera ba zuzu hili-hili.
18 Andrö ifogasa Yehowa wangebua tödö khömi, andrö wa ahou dödönia wangahakhösi tödö ya'ami. Lowalangi ba wa'atulö sa Yehowa. Ya ahowu dozi sanötöna khönia!
19 Ba ya'ami banua Yeruzalema, ba hili Ziona andrö: Tenga ha sambalö fege-ege khömi; ihakhösi tödö sa ami, ba wangarö-ngarömi andrö, na irongo, ba i'o'ö khömi.
20 Ibe'e sa khömi So'aya gö ba wa'atosasa ba idanö ba wamakao, ba lö'ö sa'ae labini'ö ira samahaö ya'ami, hörömi sa'ae zangila samahaö ya'ami andrö.
21 Ba tögi dalingami zamondrongo li zanguma'ö moroi furimi: "Da'ö lala, mitörö ia!" — na mihole'ö ami ba gambölö, ba ma ba gabera.
22 Ba mi'o'aya sa'ae nadumi andrö, nifo'uli firö, awö wamaedo andrö khömi, nifahele, nifo'uli ana'a. Mitibo'ö dania, nifanibo sogoro ita, mimane: "Labu'ögö!"
23 Ba ibe'e dania deu ba zinanömi ba nowimi, ba ömi andrö, bua nowi, ba fangabe'emi, mo'ösi. Ba mangalui gö gurifömi, na luo da'ö, ba mbenua sebolo.
24 Saŵi andrö ba kalide, solului halöŵö ba nowi, ba la'a gö nifaruka, nilau asio, ba si no muböbörö ba si no mutafi'ö ba niru.
25 Fefu hili salaŵa ba hili-hili salaŵa fefu, ba mombombo, mo'idanö sebua, na luo wamunu sebua andrö, na adudu malige andrö.
26 Ba haga mbaŵa, ba si mane haga luo, ba haga luo, ba mewitu fa'abölö föna, si mane na orudu haga zi fitu ngaluo, na idalu-daluni wökhö mbanuania andrö Yehowa, na ifadöhö zesokho ira.

 IV. Tefabu'u wangefa'ö ba danga Ndrawa Asiria 

27 Hiza wa'ato'ele Yehowa moroi ba zaröu; humola wönunia, lawuo salu moroi tou. Fawukhö gilo ba wa'abao dödö, ba lelania, ba no hulö hola-hola galitö, si manga-manga hadia ia.
28 Amaedola nidanö, si nönöi daso, si falaŵa bagi, hanu-hanunia andrö. Ba wanafi'ö niha baero ba niru famakiko, fesu famaelungu ba zimbi soi niha.
29 Ba sanunö ami, si mane ba zi bongi, na tefobörö gowasa; somuso tödö ami, si mane si möi misi yaŵa, solau-lau surune, we'amöi ba hili Yehowa andrö, mangondrasi gowe Ndraono Gizeraeli andrö.
30 Ifarongogö Yehowa linia andrö, sabölö sibai ba ifa'ila'ö dangania, ni'oro'ö mitou, awö wönu so'otu, ba hola-hola galitö, si manga-manga hadia ia, ba fao nangi sabölö ba teu laöhö ba teu kara.
31 Ba tokea sa'ae Ndrawa Asiria ba we'ugu-ugu mbanua andrö khö Yehowa, na ilau zi'onia andrö.
32 Ba ero na itörö bözi-bözi fotu andrö, nifatörö Yehowa khöra, ba fao wamözi aramba ba folau biola; ifaligoi dangania wanuwö ya'ira.
33 Noa sa ihönagö i'asiwai ganunua! Ya'ia göi ni'asiwai khö razo. Abakha ba ebolo mbaho geu khönia, no fahöna galitö, awö geu! Hanu-hanu Yehowa zanunu ya'ia, hulö zahele talö balera.

Faza 31

Tohu-tohu: Tenga ba niha, ha ba Lowalangi tesöndra wangorifi 

1 Alai zi no möi misi tou ba danö Miserayi, ba wangalui fanolo ba ba wame'e we'e-we'e dödöra kudo ba wanuwö; sanötöna ba gureta, me no oya, ba ba zi fakudo, me no ato, ba si lö manöngöni Ni'amoni'ö Ndraono Gizeraeli andrö ba si lö manofu li Yehowa.
2 Ba ya'ia, ba no satua-tua göi, ba no ifatörö wa'ate'ala. Lö iwu'ai daroma linia ba maoso sa'ae ia, ba wolau ba mbanua zamazökhi si lö sökhi andrö ba ba wanimba fanolo zolalö andrö.
3 Niha sa Ndrawa Miserayi andrö, ba tenga Lowalangi: Ösi kudo kudora andrö ba tenga bekhu. Andrö tetaru mbagi zanolo andrö, na i'oro'ö dangania Yehowa, ba salau nitolo andrö, ba faoma tekiko ira, dozi ira.
4 Noa sa imane khögu Yehowa: Si mane singo, ono zingo, sindröndröndröndrö ba nira'unia — no ato gubalo, nifatenge ba wamunu ya'ia, ba lö tokea ia ba we'aora, ba lö ba dödönia wa'ebu'a lira — si manö göi Yehowa ngahönö andrö, we'amöi mitou ba wanuwö ba hili Ziona andrö, ba hili-hili andrö khönia.
5 Ifoba'a-ba'a dania Yeruzalema Yehowa ngahönö andrö, hulö wofo, sanahanahae [yaŵa gazuninia] ifoba'a-ba'a ba i'orifi; alimagö khönia ba i'efa'ö.
6 Mifuli ami ba zi no fabali sibai ami, ya'ami Iraono Gizeraeli!
7 Na luo da'ö, ba dozi latibo'ö sa'ae nadu firö, awö nadu ana'a khöra, nifazökhimi tangami, wamazökhi horö.
8 Ba tenga si'öli niha wamakiko Ndrawa Asiria andrö, tenga si'öli niha zi manga ya'ira; ba soloi ira, ba zi'öli andrö, ba tobali sawuyu zabölöra andrö.
9 Ba sariri gowera andrö, ba wa'ata'u, ba si tokea zalaŵara ba mandrera, iŵa'ö Yehowa, si so alitö ba hili Ziona ba si so farikhi ba Yeruzalema.

Faza 32

I. Fama'ele'ö razo wa'atulö andrö ba famatörönia ba zatulö 

1 Ba dania, ba so razo satulö huku ba kumandru andrö, ba ba lala sadölö lafatörö fefu hadia ia.
2 Ba dozi ira, ba amaedola zaŵatö, na so nangi ba amaedola nöu, na teu laöhö ba amaedola mbombo, na no ara lö teu ba amaedola lumö gara hili, ba danö si no oköliköli.
3 Tenga sa'ae si balunö hörö zamaigi ba labe'e sa'ae mbörö dalingara samondrongo li.
4 Tödö zi lö tödö mege, ba isöndra lala, ba ba lela zangöhöna li mege ba ahele ni'ilada eluaha.
5 Ba lö'ö sa'ae lafotöi salaŵa zi lö tödö; ba he si falimo, ba lö lafotöi sebua.
6 Si lö tödö, ba falötödö wehedenia, si lö sökhi ifakhai tödönia, ba wolau si lö atulö ba ba wehede si fakuyu ba khö Yehowa, ba wa lö mame'e gö ba zolofo ba ba wa lö mame'e idanö ba zowökhi tödö.
7 Si falimo, ba i'oguna'ö wakake si lö sökhi, ifakhai zi lö atulö, ena'ö ifakiko zebua famakao huhuo falimosa, he no satulö wehede zi numana andrö.
8 Ba si ndruhu salaŵa, ba era-era sadölö gera-erania, ba lö iböhöi zadölö niha si manö.

 II. Na no aefa wangide-ide'ö andrö, ba fa'ohahau dödö ba fa'ahono 

9 Ya'ami ira alawe si lö abu tödö! Mifaoso, mifondrondrongo ligu! Ya'ami ono alawe si no ahono-hono! Mibe'e ba dödömi wehedegu andre!
10 Ya alu-alua ndröfi na, ba ya numalö na mbaŵa, ba tokea ami, ya'ami si lö abu tödö iada'e! Lö'ö sa'ae fangozaragö bua nagu ba lö'ö sa'ae alua wangai bua geu andrö.
11 Ya tokea ami, ya'ami si no ahono-hono! Ya humufa ami, ya'ami si lö abu todö! Miheta nukhami, mibe'e tou; mi'olembe lembe ba wa'abu dödö.
12 Labözi dania dotora ba nowi omasiö andrö ba ba nagu andrö, sabölö bua.
13 Sa'a-sa'a mao ba sai'ö zalua dania ba nowi mbanuagu andrö, ba irege ba dete nomo omasiö fefu, ba mbanua sowua-wua dödö niha mege.
14 Si lö niha dania gödo misa ba si lö nini-nini sa'ae yomo ba mbanua. Hili-hili andrö ba malige naha zanaro, ba amaedola dögi narö hili dania, götö wa'ara dania, omasiö galide ndru'u; modu'u, ö göröbao.
15 Irege telau khöra Geheha moroi yaŵa, ena'ö tobali kabu zinanö danö si mate andrö ba ena'ö hulö gatua kabu zinanö andrö wamaigida.
16 Fa monahia wa'adölö ba danö si mate andrö ba fa ahono wa'atulö ba kabu zinanö no mege.
17 Ba lua-lua wa'atulö andrö, ba fa'ohahau dödö, ba bua wa'atulö, ba fa'ahono-hono ba fa lö hadia ia, götö wa'ara dania.
18 Ba mowanua mbanuagu ba nomo wa'ohahau dödö, ba nomo sabe'e dödöda ba ba golombaseŵa si lö hadia ia.
19 Ba aekhu ba danö deu kara ba wa'aso'a gatua andrö, ba wa'adudu tou mbanua.
20 Ya ahowu ami, ya'ami sanaru ba mbewe nidanö misa fefu, ya'ami si dudu fefu gofu heza saŵi ba kalide!

Faza 33

I. Fameta'u emali Ndraono Yuda; ihakhösi tödö Ndraono Yuda andrö Yehowa 

1 Alai ndra'ugö dania, ya'ugö zanudugö banua ba si lö mududugö banua na! Ya'ugö si falimo, ba si lö'ö na mulimo! Na no awai khöu wanudugö banua, ba nidudugö göi mbanuau; na no a'ozu khöu walimosa andrö, ba lalimo göi ndra'ugö.
2 He Yehowa, hakhösi tödö ndra'aga! Khöu madöna-döna! Ena'ö na bagi mbulökhama ndra'ugö, ero mahemolu mbanua! Ba ena'ö na fangorifima ndra'ugö, na baŵa wamakao!
3 Ba wa'abölö we'ugu-ugu moloi soi niha, ba wa'ebuamö zumawili niha baero.
4 Ba mi'ozaragö zi toröi furi [gama-gama] nifangozaragö larewe; lafahulö si mane famahulö dolutolu.
5 Ba salaŵa Yehowa; ba zalaŵa yaŵa so nahania: fahöna huku si sökhi ba fa'atulö ba Ziona, ibe'e.
6 Götö wa'asökhi dania khömi, si lö hadia ia; fa'atua-tua ba fa'aboto ba dödö ba fangorifi, ba fahöna dania, ba amaedola girö-giröra wangata'ufi Yehowa.
7 Mangarö-ngarö tou zabölö; mege-ege sibai zinenge andrö, si no möi mangandrö fa'atulö.
8 Lö niha ba lala, molombase zikoli! No falimo ia ba wawu'usa li andrö; no ifakao mbanua, no lö ba dödönia niha.
9 Sabu tödö danö, aleu zinanö, saila hili Libano, mate yaŵa geu; salo'o ba Zarona andrö, ba no hulö danö si mate; atoru mbulu geu ba Mbazana ba ba hili Garemeli.
10 Ba imane Yehowa: Maoso sa'ae ndra'o, ufaosodo sa'ae, muzizio sa'ae ndra'odo.
11 Manabina ami du'u soköli ba mi'adonogö duhe wakhe; fabötusami andrö, ba no alitö, si manga-manga ya'ami.
12 Ba tetunu soi niha nifanunu betua, hulö za'a-sa'a mao ni'eŵa, nitunu ba galitö.

 II. Ba ha satulö tödö zi falukha fanolo Yehowa. Fangorifi banua Ziona, sahöli-höli dödö zangila 

13 Mifondrondrongo, ya'ami saröu, hadia nilaugu, ba ya aboto ba dödömi, ya'ami sahatö, wa'abölögu andrö!
14 Tokea zamazökhi horö andrö ba Ziona, ihawui zolau si lö sökhi fanizi-nizi. Lamane: "Ha niha khöda zangila so ba zinga galitö, si manga-manga hadia ia? Ha niha khöda si tola mangiagö ngai zi lö tebulö hola-hola?"
15 Sanörö lala satulö, ba solau si duhu, sangogorofi hare nisöndra ba wamakao niha bö'ö, sanuzu tödö femanga gana'a, sondruhö tögi dalingania, fa böi irongo na tefagölösi wange'e, samakifu hörönia, fa böi terou dödönia ba zi lö sökhi, na i'ila ena'ö.
16 Da'ö dania zonahia ba zalaŵa yaŵa; saŵatönia hati saro ba gara ba hili; tebe'e khönia mbalazonia ba lö ogo'ö gönia idanö.
17 I'ila dania razo andrö ba lakhöminia höröu; tanö sebolo misa i'ila.
18 I'angeragö dania mbaŵa wamakao andrö tödöu, ba ömane: "Hezo zangerai ana'a mege? hezo zanulo andrö? hezo zangerai malige mege?"
19 Niha safaito andrö, ba lö'ö sa'ae ö'ila, niha andrö solau li si lö ta'ila eluaha, si lö aboto ba dödöda, niha saelo lela, si lö tasöndra aekhula wehede.
20 Faigi Ziona andrö, banua gowasa khöda! I'ila höröu Yeruzalema andrö, nahia sahono ita, si lö hadia ia, ose, si lö tebulö, si lö tedeha tarutaru, irugi zi lö aetu, si lö aetu sinali fefu.
21 So sa ba da'ö zi so lakhömi Yehowa andrö, fangorifida, hulö na no tefasui ita idanö sebua, sabölö hohou ba si no ebolo, si lö owo nisola ba si lö owo sebua, sanörö.
22 Yehowa sa'ae zanguhuku ya'ita, Yehowa zamatörö ya'ita, Yehowa zalaŵada, ya'ia zangorifi ya'ita.
23 No alulu zinali khöu, no tenga fangabe'e döla loyo ba tenga famadölö loyo! Ba ba da'ö tefosasi nirabu, fahöna manö, irege zombuyu-mbuyu töla, ba lakhamö nirabu, si fahöna.
24 Ba samösa lö ba mbanua sanguma'ö: No gönado safökhö khögu. Niha si so ba da'ö, ba no si falukha fangefa horö.

Faza 34

I. Fangombakha fanguhuku niha sato, fefu soi, dania 

1 Mi'aine, ya'ami niha baero, mifondrondrongo; mibe'e mbörö dalingami, ya'ami soi bö'ö! Yamufondrondrongo uli danö ba ösinia; olia uli danö, awö fefu hadia ia zauri yaŵa!
2 Noa sa abao dödö Yehowa ba niha fefu, ha soi ira; mofönu ia ba zanuwö, fefu; no i'elifi ira ba no ilulu ira nibunu.
3 Ena'ö so manö tou nibubunu andrö khöra, ena'ö aböu tou mboto zi mate ba ena'ö ombuyu danö ba hili ba ndrora andrö.
4 Adudu nösi mbanua si yaŵa, tegölugö mbanua, hulö zura; ariri nösinia fefu, si mane fa'aleu mbulu nagu, si mane bulu lehu ba marafala.

 II. Fanguhuku Iraono Gedomo 

5 Noa sa mabu ba zorugo zi'öligu; ba numalö mitou ba Ndraono Gedomo, soi ni'elifigu, ba wamatörö huku khönia.
6 So khö Yehowa zi'öli, sa'oi do, saelo tawö; do nono mbiri-biri ba do zi matua ba tawö mbua ba zi matua mbiri-biri; mame'e sumange sa'ae Yehowa ba Mbosera, ilau wamunu sebua ba danö Ndraono Gedomo.
7 Ba tebunu tou göröbao, fao ba da'ö, ba faonono zaŵi ba zi matua zaŵi; mabu danö do ba aelo tou ba dawö andrö.
8 Irugi sa dania khö Yehowa baŵa wolau balö, döfi wamasulö, börö ba Ziona andrö.
9 Tobali kita mbombo khöra ba talö balera tou danö; kita sihola-hola sa'ae danöra andrö.
10 Bongi ma'ökhö lö mate galitönia lö mamalö-malö we'amöi miyaŵa zimbonia; götögöto wa'ara, ba tanö si mate; irugi zi lö aetu, ba lö sanörö.
11 Tumbao ba si'ate zangokhögö, ba lamuhu ba gaga zonahia ba khönia; ifadölö khönia zinali fanu'a zi lö niha Yehowa, ba ifatörö wanulo zi lö ösi.
12 Ba zalaŵara — ba lö'ö sa'ae samataro högöra, tobali si lö'ö zamatörö ya'ira, fefu.
13 Ba gödo andrö khöra, ba tumbu za'a-sa'a mao, ba molato ba mo'o'o hatira; tobali nahia nasu ana'a ba azuni wofo ondra.
14 Falukha ira garawi nasu ana'a ba falukha-lukha göi mbekhu, ba matiana zolombase ba da'ö, falukha ia zahono ia.
15 Höngö zangazuni ba da'ö, mangadulo ia ba mamaukhu, ba lumö gödo andrö ifonahia nononia: moyo zowulo ba da'ö.
16 Mi'alui ba zura andrö khö Yehowa ba mibasobaso: lö'ö sa si lö alua, oi mo'awö! Bawania sa zanguma'ö ba Ehehania zangorudugö.
17 No ya'ia zolau dahö-dahö khöra ba no tangania zamatörö fanu'a danö, wamaosa khöra, ba lö'ö sa'ae tebulö wa khöra, nahiara, götö-götö wa'ara.

Faza 35

Mangawuli dania ni'orifi Lowalangi andrö, banua Ziona, omuso dödö 

1 Somuso tödö dania danö si mate andrö, tanö andrö si lö idanö; tanö si lö sinanö, ba sowua-wua tödö ba mobowo, si mane ladari mböhö.
2 Mobowo somasi ita ba owua-wua dödö, owua-wua dödö ba ma'iki. Tebe'e khönia lakhömi hili Libano, ba fa'asökhi hili Garemeli ba fa'asökhi ndraso andrö ba Zarona. I'ila dania lakhömi Yehowa andrö ba anehe ia wa'ebua Lowalangida andrö.
3 Mi'abölö'ö danga andrö si no atata ba mi'abe'e'ö mbalöduhi andrö, sangiwangiwa!
4 Mimane ba zi no tobali tödö: Mi'abe'e'ö dödömi, böi ata'u ami! Hiza Lowalangimi! So wolau balö, fanulöni khö Lowalangi. Ya'ia zi so, ba i'orifi ami.
5 Ba da'ö dania teboka hörö zau'a ba tögi dalinga zafiso.
6 Ba manoka zi no ombuyu-mbuyu töla, hulö mböhö, ba manunö lela zi lö hede mege; ba danö si mate sa'ae göi mangumbu nidanö; mbombo, ba danö si lö sinanö.
7 Ba tobali baŵa nidanö lumö-lumö andrö [ba danö si mate] ba tanö si no odufodufo mege, ba tobali umbu. Sonahia mege asu ana'a, si mörö-mörö ira, ba tobali naha zukhu ba naha honu.
8 So ba da'ö lala sasele; lala ni'amoni'ö labe'e töinia, lö itörö si no göna si ra'i-ra'iö, me no ya'ia Lowalangi zowaö-waö fönara; ba he si lö tödö, ba tebai elungu.
9 Singo, ba si lö'ö ba da'ö, ba he utu ndru'u bö'önia, ba lö möi miyaŵa, sara lö falukha ba ba da'ö; ni'orifi andrö zanörö.
10 Tobali mangawuli ni'efa'ö Yehowa andrö, manunö-nunö ira wangawuli ba Ziona. Fa'omuso dödö si lö aetu yaŵara, falukha ira wa'owua-wua dödö ba fa'iki; ba faabu dödö ba fangarö-ngarö, ba si taya.

Faza 36

I. Fanuwö Yeruzalema 

1 Me no alua meweledölu fakhe razo Hisikia andrö, ba so moroi si tou Zaneribi, razo Asiria, ba wanuwö banua saro andrö, fefu, ba Ndraono Yuda; ba atu'a ira.
2 Ba ifatenge ba Yeruzalema Rabisake andrö razo Asiria, moroi ba Lakhisi, ba wanuwö razo Hisikia, ato khönia zanuwö; ba tebato ira ba lala hele ba mbaŵa nidanö tanö si yaŵa, ba zinga lala ba mbenua zolokhoi nukha.
3 Ba möi baero khö Rabisake Geliaki, mandru ba gödo, awö Zebena, durutuli awö Yoakhi, za'asa sebua, ono Gasafo.
4 Ba imane khöra Rabisake: Mimane khö Hisikia: Da'ö niŵa'ö razo sebua andrö, razo Asiria: Hadia we'e-we'e dödö andrö, nidöna-dönamö?
5 Ma öwai, noa mbewe fa'abe'e dödö ba fangabölö ba wanuwö? Ha niha atö zabe'e dödöu, wa no ö'erogö ndra'odo?
6 Hiza, ödöna-döna ba Ndrawa Miserayi, si'o lewuö andrö, si no afatö, ba dozi si ani'o ya'ia, ba ifahö danga, atöla ibe'e! Si manö Wara'o andrö, razo Miserayi, ba zabe'e tödö khönia, fefu.
7 Ba na mimane ena'ö khögu: Khö Yehowa, Lowalangima, madöna-döna, ba no ya'ia niböhöli Hisikia hili-hili andrö, awö naha wame'e sumange, wanguma'ö ba Ndraono Yuda ba ba mbanua Yeruzalema: Föna naha wame'e sumange andre mangalulu ami!
8 Ba labu, lau fataru khö zokhö ya'o, razo Asiria: da'ube'e khöu kudo, dua ngahönö nga'eu, ba faigi, na ö'ila ösöndra zi fakudo yaŵa.
9 Ba hadia, ö'ila ötimba, he ha samösa zolau khöu kumandra, enoni zokhö ya'o, fondrege zide-ide? ba noa zui abe'e dödöu ba Ndrawa Miserayi andrö, börö gureta ba si fakudo?
10 Ba hadia, tenga sinehe Yehowa we'amöigu miyaŵa, ba wanuwö banua ba danö andre ba ba wanudugö? No ya'ia, Yehowa, zanguma'ö khögu: Ae suwö mbanua ba danö andrö ba dudugö!

 II. Fehede zinenge Zaneribi, fayaŵasa 

11 Ba lamane khö Rabisake ira Eliaki, Sebena, Yoakhi: Li Garamo lau ba genonimö, ma'ila sa'ae da'ö; böi lau li niha Yehuda, fa böi larongo sato, si so ba göli.
12 Ba imane Rabisake: Hadia, khö zokhö ya'ugö ifatenge ndra'odo sokhö ya'o, ba ma khöu, ba wangombakha da'ö? hadia, tenga ba niha si so ba göli, ba wemanga daira ba ba wamadu giöra, ifatenge ndra'odo!
13 Ba maoso Rabisake ba mu'ao ba li niha Yehuda, imane: Mifondrondrongo li razo sebua andrö li razo Asiria:
14 Da'ö niŵa'ö razo: Böi mibe'e nifowöhö Hisikia ami; tebai sa i'orifi ami.
15 Ba böi mifondrondrongo, na ituturu we'e-we'e dödömi Yehowa Hisikia, wanguma'ö: Lö zi lö i'orifi ita Yehowa; lö'ö sa telulu ba danga razo Asiria mbanua andre!
16 Böi mifondrondrongo khö Hisikia! Imane sa razo Asiria: Mi'atulö'ö ami khögu, milulu ami ba dangagu, ba i'a mbua nagu khönia, awö mbua marafala zamösana ba ibadu nidanö ba mba'a khönia.
17 Irege sodo, ba wolohe ya'ami ba danö, si fagölogölö ba danömi, tanö si fahöna bua nowi ba ösi nagu, tanö si fahöna balazo ba kabu nagu.
18 Böi mibe'e nifowöhö Hisikia ami, na imane: I'orifi ita Yehowa! He wisa Lowalangi niha baero andrö? Hadia, no i'efa'ö mbanuania zamösana ba danga razo Asiria?
19 Heza so Lowalangi andrö ba Hamata ba ba Garafada? Heza so Lowalangi ba Zefarawa'i? Ba heza so Lowalangi danö Zamaria? Hadia no la'efa'ö Zamaria ba dangagu?
20 Heza so ba Lowalangi danö andrö fefu zi no mangefa'ö banuara ba dangagu, fa i'efa'ö ena'ö Yeruzalema Yehowa, ba dangagu andre?
21 Ba lö hede-hedera sa'ae, lö latema linia, sambua li lö'ö. Noa sa iŵa'ö razo:
22 Böi mitema linia: Ba lafuli ira: ira Eliaki andrö, ono Hilikia, mandru ba gödo ba Sebena durutuli ba Yoakhi, ono Gasafo, za'asa sebua andrö khö Hisikia; no lasika nukhara, ba la'ombakha'ö khönia niŵa'ö Rabisake andrö.

Faza 37

I. Irara dödö Hisikia Yesaya 

1 Ba me irongo da'ö razo Hisikia, ba isika nukhania, i'obaru mbaru bu ba möi ba gosali Yehowa.
2 Ba ifatenge Geliaki andrö, mandru ba gödo, awö Zebena, durutuli, awö zatua gere — baru bu mbarura — khö Yesaya, ono Gamosi, sama'ele'ö andrö.
3 Ba lamane khönia: Da'ö niŵa'ö Hisikia: Baŵa wa'atosasa ma'ökhö, baŵa wotu, baŵa wanibo; hatö fa'atumbu nono, ba ambö fa'abölö ba wadono.
4 Tabe'e no irongo Yehowa, Lowalangiu, huhuo Rabisake andrö, nifatenge zokhö ya'ia, razo Asiria, ba wango'aya Lowalangi sauri. Ba yamube'e wotu, ba huhuo andrö nirongo Yehowa, Lowalangiu andrö. Ba ya'ugö, ba angandrö, salahi zi tosai andrö, si lö ahori na.
5 Ba me larugi Yesaya enoni razo Hisikia andrö,
6 ba imane khöra Yesaya: Mimane khö zokhö ya'ami: Da'ö niŵa'ö Yehowa! Böi ata'ufi huhuo andrö, nirongou, fango'aya genoni razo Asiria andrö ya'odo.
7 Hiza, ulau khönia Geheha, fa irongo duria ba fa mangawuli ba danönia, ba mate nibunu dania ia ba danönia ube'e!

 II. Sura Zaneribi fameta'u. Fangandrö Hisikia 

8 Ba mangawuli Rabisake, andrö, ba fanuwö banua Libena halöŵö razo Asiria, me irugi; noa sa irongo, wa no iröi Lakhisi andrö.
9 Ba me irongo duria Diraka, razo Gaitiofia andrö, me lamane: So ia moroi si tou, ba wanuwö ya'ugö, ba ifuli ifatenge zinenge khö Hisikia imane:
10 Mimane khö Hisikia, razo Ndraono Yuda andrö: Böi be'e nifowöhö Lowalangiu andrö ndra'ugö, nihalöu we'e-we'e dödöu, wanguma'ö tödöu: Lö telulu ba danga razo Asiria Yeruzalema andre.
11 Noa sa tögi dalingau zamondrongo, he lawisa razo Asiria ba danö bö'ö misa fefu, wamakiko ya'ira, ba hadia, sauri ndra'ugö?
12 Hadia, no la'orifi Lowalangi niha baero soi andrö, nifakiko ndra tuagu amagu — Gosana andrö ba Harana ba Resefa ba banua Gedena andrö ba Delasara?
13 Heza so razo Hamata andrö ba razo Garafada ba razo mbanua Zefarawa'i ba razo Hena ba razo Iwa?"
14 Ba me no itema Hisikia zura andrö ba danga zinenge ba me no ibaso, ba möi ia miyaŵa ba gosali Yehowa ba ibologö zura andrö Hisikia föna Yehowa.
15 Ba mangandrö Hisikia khö Yehowa, imane:
16 "He Yehowa ngahönö, Lowalangi Ndraono Gizeraeli, sidadao yaŵa Kerubi andrö, ha ya'ugö Lowalangi soi niha ba guli danö fefu; ya'ugö zamazökhi banua si yaŵa, awö danö.
17 Be'e mbörö dalingau, ya'ugö Yehowa, ba fondrondrongo; bokai höröu, ya'ugö Yehowa, ba faigi! Fondrongondrongo li Zaneribi andrö, nifa'ohe'önia, ba wango'aya Lowalangi sauri!
18 Si ndruhu sa, ya'ugö Yehowa, noa sa lafakiko razo Asiria andrö soi bö'ö fefu, fabaya tanöra,
19 noa sa latibo'ö ba galitö nadura andrö. Tenga sa Lowalangi da'ö, ha sambalö nifazökhi danga niha, eu ba kara, ba la'ila lafakiko.
20 Ba iya'e, ya'ugö Yehowa, Lowalangima, ba efa'ö ndra'aga ba dangania, ena'ö aboto ba dödö soi niha ba guli danö fefu, wa no ha ya'ugö Lowalangi, ya'ugö Yehowa!"

 III. Fanema Yehowa li Hisikia, nifa'ema Yesaya 

21 Ba ifatenge zinenge khö Hisikia Yesaya andrö, ono Gamosi, imane: Da'ö niŵa'ö Yehowa, Lowalangi Ndraono Gizeraeli: "Ni'andröu khögu ba khö Zaneribi andrö, razo Asiria, ba no urongo.
22 Da'ö daroma li, niŵa'ö Yehowa, ba khönia andrö: I'ositengagö ndra'ugö ono alawe andrö, ono Ziona alawe, i'o'aya ndra'ugö, ifalikhö ia moroi furiu ono Yeruzalema andrö, alawe.
23 Ha niha ni'o'ayamö, ha niha nitandraŵaisiu? Ha ökhö ötandrösaigö, wehedeu andrö, ha khö öfayaŵa höröu? No khö Ni'amoni'ö Ndraono Gizeraeli andrö!
24 No ö'o'aya Zo'aya, nifa'ema genoniu andrö, no ömane: 'No u'ohe gureta andrö khögu, ha wa'oya, we'amöi yaŵa ba zuzu hili, ba wondrege hili Libano andrö, no u'obö geresi salaŵa andrö ba berosi nitutuyu andrö ba no urugi wondrege zuzunia, atua si fadoro.
25 No ufakharu'ö danö ba no ubadu nidanö ba no u'ogo'öisi fefu lala nidanö ba danö Miserayi lalu'a kahegu'.
26 Hadia, örongo? No ara sa'ae, me uhonogöi, ba götö föna sa'ae uföfö'ö, ba awena iada'e ufalua, fa ödudugö mbanua saro, fa öbali'ö adudula kara.
27 Ba ösi mbanua, ba tokea, ba wa'atebaira ba tobali aila; tobali hulö mbulu ndru'u ba mbenua, hulö zauri moroi tou ba danö, si mane du'u ba gero zagö, si mane fakhe sariri lö fakhamö molai.
28 Femaosomö ba fedadaomö, ba no oroma khögu; fofanöu ba fa'asomö, ba u'ila, awö wolaŵamö ya'odo!
29 Ba me solaŵa ya'o atö ndra'ugö, me no irugi miyaŵa dögi dalingagu fayaŵasamö andrö, ba ube'e ba nikhumö wamakhai andrö khögu, ba si'öli andrö khögu, ba ube'e ba mbawau, ba ufasao'ö mangawuli ba lala andrö nitöröu me so'ö!"
30 Ba da'e dandra khöu [ya'ugö Hisikia]: Si döfi andre, ba la'a zauri manö, ba ba ndröfia dania, ba sotalinga ba mbörö duhe, ba mendrua fakhe tö, ba manaru ami ba mamasi, mifazökhi kabu nagu ba mi'a mbua.
31 Ba ha niha zauri, ma'uwu Yuda, ha niha zi tosai, ba ifuli moŵa'a ba danö ba mowua yaŵa hogu.
32 So sa zi otarai Yeruzalema, si tosai, sauri, si otarai hili Ziona; fa'aukhu dödö Yehowa ngahönö zolau da'ö!
33 Andrö imane Yehowa ba khö razo Asiria andrö: "Lö tola möi ia bakha ba mbanua andre ba lö tola i'efasi bakha nono wana; lö tola lahatö'ö ba mbanua mbaluze ba lö tola lako'o mba'a-ba'a baero göli.
34 Lala nitörönia, me so ia, ba itörö zui ba wangawuli, ba lö isöndra lala bakha ba mbanua andrö, iŵa'ö Yehowa.
35 Ya'odo sa'ae zomba'a banua andre, ba wangorifi ya'ira, börö ndra'odo ba enonigu Dawido andrö."

 IV. Fa'ate'ala Ndrawa Asiria ba fa'amate Zaneribi 

36 Ba itörö mala'ika Yehowa, ibözi zi 185.000 niha ba golombaseŵa Ndrawa Asiria. Ba me maoso ira ba zanguhulö wongi, ba hiza, ba no mate da'ö fefu.
37 Ba maoso Zaneribi, razo Asiria andrö, lalau mofanö, lafuli ira ba la'iagö Niniwe.
38 Ba samuza ma'ökhö, me mangandrö ia ba gosali Lowalanginia Niserokho andrö, ba latema labunu ia si'öli ononia andrö, Aderamelekhi ba Sareseri, ba moloi ira, lasaŵa danö Ararata. Ba tobali razo nononia Asarado, fangalinia.

Faza 38

I. Fökhö Hisikia andrö; mangandrö ia ba tefabu'u khönia, te'anau'ö nosonia na 

1 Ba me luo da'ö, ba mofökhö Hisikia, fökhö famunu. Ba möi khönia zama'ele'ö andrö, Yesaya, ono Gamosi, imane khönia: Oroi'ö hadia ia niŵa'öu, si mate sa'ae ndra'ugö, lö auri'ö.
2 Ba ibali'ö ia Hisikia, i'otahögö mbagolö, mangandrö ia khö Yehowa,
3 imane: "He Yehowa, törö tödöu, wa lö si faröi ndra'odo, wa no tenga si dua tödö ndra'o, wanörö lalagu andrö fönau, awö wa no u'o'ö zomasi ndra'ugö!" Ba mege-ege sibai Hisikia.
4 Ba so niŵa'ö Yehowa khö Yesaya, imanö:
5 "Ae ŵa'ö khö Hisikia: Da'ö niŵa'ö Yehowa, Lowalangi duau Dawido andrö: No urongo wangandröu, ba no u'ila daŵa höröu andrö. Ba da'udou'ö nosou, mewelelima fakhe tö.
6 Ba u'efa'ö ndra'ugö ba banua andre ba danga razo Asiria andrö; uba'a sa'ae mbanua andre.
7 Ba da'ö dandra khöu khö Yehowa, wa ifalua da'ö Yehowa, nifabu'unia andrö:
8 Mangawuli lumö andrö, ube'e, ha uge bosi, si no ahöndrö luo ba dandra luo andrö khö Gahasi, fulu bosi." Ba mangawuli luo, si fulu bosi, si no ahöndrö ia, ba dandra luo andrö.

 II. Fanunö Hisikia, me no döhö wökhönia andrö 

9 Sura Hisikia andrö razo Ndraono Yuda me no mofökhö ia ba me no döhö wökhönia andrö:
10 No umane: "Ha talu niha ndra'odo, ba usaŵa mbanua tou, utörö mbawa gölinia, taya khögu zi tosai nosogu.
11 No umane: Lö'ö sa'ae u'ila Yehowa, Yehowa andrö ba danö zauri. Lö'ö sa'ae u'ila niha ba zi so ba mbanua tou andrö.
12 No tedudugö nahiagu, no te'oloi'ö, no aefa khögu, si mane ose gubalo. No ududugö nosogu, nifolau zanoso nukha; itaba ndra'odo, i'etu'ö. Lö fakhamö bongi, ba lö ya'odo sa'ae öbe'e.
13 Mangarö-ngarö ndra'odo: irege mahemolu mbanua irasa dölagu fefu, si mane singo. Lö fakhamö bongi, ba lö ya'odo sa'ae öbe'e.
14 Fakore ndra'o si mane katawaena, si mane tumbao; fakore, si mane marafadi. Mo'ala'ala hörögu, ufaöga miyaŵa [umane]: "He Yehowa, si tosasa ndra'odo; tolodo!"
15 Hadia niŵa'ögu, me no muhede ia khögu ba me no ifalua? Sowaö-waö manö ndra'o, götö wa'anau nosogu, lö lai wa'abu dödögu andrö.
16 He So'aya, da'ö gaurifa niha, ba da'ö usöndra wa'abölö nosogu andrö fefu. Ba öfadöhö wökhögu, öfuli ö'orifido.
17 Hiza, fangorifigu wa no afökhö khögu zafökhö andrö. Ba no örorogö nosogu, fa lö alau ba gohokoho famakiko; noa sa ö'erogö horögu andrö fefu.
18 Lö'ö sa i'andrö saoha gölö khöu banua tou, ba lö isuno'ö fa'amate; si no numalö mitou ba gohokoho, ba lö ladöna-döna wa lö faröi ndra'ugö.
19 Ha sauri, sauri andrö zangandrö saoha gölö khöu, si mane ya'odo ma'ökhö. I'ombakha'ö khö nononia ama, wa no si lö faröi ndra'ugö.
20 Edöna i'orifi ndra'odo Yehowa: ba datalau mbiola, sagötö ya'ita, ba gosali Yehowa andrö!"
21 Ba iŵa'ö Yesaya, la'ohe dalu-dalu nigule'ö, bua ara, ba lagule'ö ba waosa andrö, ena'ö abe'e razo.
22 Ba imane Hisikia: Hadia dandra, wa möido miyaŵa dania ba gosali Yehowa?

Faza 39

I. I'oroma'ö ba zinenge razo Mbabeli andrö girö-girönia Hisikia 

1 Me luo da'ö ifa'ohe'ö zura, awö mbuala Merodakhi-Balada, ono Mbalada, razo Mbabeli, khö Hisikia; noa sa irongo, wa no mofökhö Hisikia, awö wa no ifuli abe'e.
2 Ba omuso dödö Hisikia ba khöra andrö, ba i'oroma'ö khöra nomo girö-girö andrö khönia, awö wirö, awö gana'a, awö dalu-dalu, awö wanikha andrö, sebua böli; fefu nahia wangöna, awö fefu hadia ia zi so ba nahia girö-girö andrö. Sambalö lö'ö, si lö i'oroma'ö khöra Hisikia, si so ba gödonia ba ba zi so barö mbawania fefu.

 II. I'ombakha'ö khönia Yesaya, wa nirabu mbanua Mbabeli dania da'ö 

3 Ba möi khö Hisikia Yesaya, sama'ele'ö andrö, imane khönia: Hadia niŵa'ö niha andrö, ba ha banua ira, wa möi ira khöu? Imane Hisikia: La'otarai danö saröu, we'amöi khögu, Mbabeli andrö.
4 Ba imane: Hadia ni'ilara baomou? Imane Hisikia: No ahori la'ila zi so ba gödo andre khögu; lö hadia ia ba nahia girö-girö khögu, si tenga ni'oroma'ögu khöra.
5 Ba imane Yesaya khö Hisikia: Fondrondrongo niŵa'ö Yehowa ngahönö:
6 Irugi baŵa dania, ba te'oloi'ö ba Mbabeli fefu hadia ia zi so ba gödo andre khöu, fabaya fefu nihöna ndra tuau, amau, irugi ma'ökhö andre; lö hadia ia nisaigö, iŵa'ö Yehowa.
7 Ba lahalö dania ösa nonou, nga'ötöu, si tumbu-tumbu khöu dania, ena'ö ngoni-ngoni ira ba gödo razo Mbabeli andrö, enoni yomo.
8 Ba imane Hisikia khö Yesaya: Li Yehowa andrö, nifa'emau, ba no si sökhi. Imane sa dödönia: Fa'ohahau dödö ba fa'ahono-hono sa atö ba götögu andre.

Faza 40

Fondrara tödö mbanua Lowalangi

 I. Fondrara tödö, fanuturu fa'aso Mesia andrö 

1 Mirara dödö, mirara dödö mbanuagu andrö, iŵa'ö Lowalangimi!
2 Mihede ba mbanua Yeruzalema si göna ba dödö, mi'ao khöra, mifarongogö, wa no awai wasöndrata andrö khöra, wa no muheta horöra, wa no dua winaeta latema sulö horöra fefu, nibe'e Yehowa!
3 Fondrondrongo, so zi'ao, imane: "Ba danö si mate mihaogö lala Zo'aya, mifadaya ba mbenua lala, khö Lowalangida.
4 Fefu zobawa danö, ba nifo'ösi ba fefu hili, fabaya hili-hili fefu, ba nihöndrögö. Ba sobu'ubu'u, ba nibali'ö salo'o ba tanö sohili-hili, ba nibaliö daso.
5 Ba oroma dania lakhömi Yehowa ba endronga la'ila dozi niha; noa sa Yehowa zanguma'ö.
6 Fondrondrongo! lamane: Ao! Ba imane: Hadia niŵa'ögu we'ao? — "Du'u nösi niha fefu ba fefu wa'asökhinia, ba no hulö mbowo ndru'u ba mbenua.
7 Oköli ndru'u andrö, aleu mbowo no mege, me no itörö ia hanu-hanu Yehowa andrö. Si ndruhu, du'u niha andrö!
8 Oköli ndru'u andrö, aleu mbowo no mege, ba si lö tebulö daroma li Lowalangida andrö, irugi zi lö aetu."
9 Ae yaŵa ba hili salaŵa, ya'ugö banua Ziona, sangombakha turia somuso dödö! Ebua'ö liu, abölögö, ya'ugö banua Yeruzalema, sangombakha turia somuso dödö; ebua'ö li, böi ata'ufi; ömane ba mbanua Ndraono Yuda andrö: Hiza Lowalangimi!
10 Hiza, so Zo'aya, Yehowa sabölö ia, tangania zamolala hadia ia khönia, fao khönia luo andrö khönia, ba mowaö-waö fönania zulö andrö khönia!
11 Ikubaloi rorogöfönia, si mane kubalo; ihagi nono mbiri-biri andrö, i'ohe, ba dotonia, ba ihaogö-haogö wamasao sigelo, samaenu ono.

 II. Fa'ebua Lowalangi ba fa lö boto nadu andrö 

12 Ha niha zanu'a asi andrö ba dangania yaŵa, ba ha niha zi litoigö banua si yaŵa, ha niha zolau ba hinaoya gawu-gawu andrö ba danö, ba ha niha zanulo ba waliera hili ba ba mbulu waliera hili-hili andrö?
13 Ha niha zaboto ba dödö Eheha Yehowa, ba ha niha zangombakha lala khönia, wamahaö ya'ia?
14 Ha khö mamagölö ia, ena'ö i'atua-tua'ö ia ba ena'ö i'ombakha'ö khönia lala satulö, ba ena'ö ibotokhi ba dödönia hadia ia ba ena'ö ifarongogö khönia lala wangila fefu hadia ia?
15 Hiza, amaedola mböiböi nidanö ba doyo nasoa soi niha, amaedola gawu-gawu ba mbulu waliera wamaiginia; hiza, ifazaŵa hulo, nifamazaŵa si samba ngawua nene.
16 Ba ambö fanunu sumange geu ba hili Libano, ba utu ndru'u andrö khönia, ba lö irugi sumange nitunu.
17 Hulö zi lö'ö fönania fefu soi niha; ha sambalö faya-faya ba si lö boto wamaiginia.
18 Ba ha khö mifaedo Lowalangi andrö, hadia mibe'e famaedonia?
19 Famaedo Lowalangi andrö, ba no nifahele duka, ba siambu zamo'uli ana'a, iforate firö tuka siambu.
20 Ba sambö balazo, ba wame'e si manö, ba ihalö geu si tebai obou, ba i'alui duka sonekhe, ena'ö ifataro wamaedo si tebai mangiwa.
21 Hadia, lö aboto ba dödömi? Hadia, lö mirongo? Hadia, lö mu'ombakha'ö khömi, i'otarai mböröta? Lö nitöngönimi latalata danö andrö?
22 Ya'ia zidadao yaŵa golia uli danö andrö, fa timba lareŵe zowanua ba guli danö; samologö banua si yaŵa, hulö muko sabukho; hulö nose ibologö, ena'ö monahia ita barönia.
23 Same'e si lö boto salaŵa ba samali'ö faya-faya sanguhuku ba guli danö.
24 Faefa tetanö ira, faefa tefazaewe danömö, awena sibai na moŵa'a ba danö mbörö, ba ihehaini ira, ba mate ba i'oloi'ö angi, si mane dami wakhe.
25 Ba ha khö atö mifaedo ndra'odo, si fakhili-khili ndra'o? iŵa'ö Ni'amoni'ö andrö.
26 Mifaöga hörömi ba mifaigi: Ha niha zomböi da'ö? Ya'ia, solohe baero ngawawa andrö, ha wa'oya ira, sanötöi töira fefu; ba wa'afahöna wa'abölönia andrö ba ba wa'abölö wa'abe'enia andrö, ba sambua lö ambö.

 III. Fangabe'e dödö wanötöna khö Lowalangi 

27 Ba hana wa öŵa'ö, ya'ugö ma'uwu Yakobo, ba ya'ugö, Iraono Gizeraeli, ba hana wa ömane: No tobini khö Yehowa lalagu andrö, ba satulö andrö khögu, ba lö i'ila Lowalangi?
28 Hadia, lö ö'ila, lö nirongou: Lowalangi si lö aetu Yehowa andrö, somböi fondrege danö andrö! Lö atage ia ba lö erege dödönia: si tebai tesöndra gera-erania andrö.
29 Ibe'e wa'abölö ba zerege tödö ba ihöna wa'abe'e ba zi tebai.
30 Alakha erege dödö nono matua ba alakha atata döla ba alakha alau ndramatua sabölö na:
31 Ba sanötöna khö Yehowa, ba latema wa'abölö si bohou, fa manahae ira, fa mo'afi, hulö moyo; fa fagohi ira, ba lö atage, fa mowaö-waö, ba lö erege dödö.

Faza 41

I. Ifalua gera'arania Yehowa, nikaoninia andrö zamalua 

1 Mifondrongo-ndrongo khögu, böi mihede-hede, ya'ami hulo andrö, ba ya lasöndra wa'abölö si bohou niha baero; Ndramu'ondrasi, ba hana na humede ira — datalau fahuku.
2 Ha niha zogaoni moroi ba gatumbukha si falukha fa'atulö heza ibekai danö. Ha niha zame'e barö mbawania soi niha, ba ha niha zanimba [fönania] razo? Ha niha zamali'ö gawu-gawu si'ölira ba same'e dami wakhe, ni'oloi'ö nangi, fanara andrö.
3 Igohi ira, itörö manö, lö hadia ia; lö ba dödönia, na so lala ba na lö'ö.
4 Ha niha zolau da'ö, ha niha zamalua? Ya'ia andrö, sogaoni nga'ötö niha, i'otarai mböröta: ya'odo, Yehowa, si lö tebulö, he ba mböröta sibai, ba he ba zafuria niha dania.
5 La'ila hulo andrö ba muhokha mbu; manizi-nizi wondrege danö; la'orudugö ira ba so ira moroi sa.
6 Faoma latolo nawöra ba imane zamösana khö nawönia: Abe'e'ö dödöu!
7 Ifarou dödö ziambu tuka andrö, ba tuka warökha, ba ifarou dödö zamözi-mözi ba dane-dane, wanguma'ö ba wamiza andrö: Sökhi! Ba i'aro'ö osö-osö, fa tebai mangiwa.

 II. Famarou Zo'aya tödö Ndraono Gizeraeli andrö, enoninia 

8 Ba ya'ugö, Iraono Gizeraeli, enonigu, ya'ugö ma'uwu Yakobo, nituyugu! ya'ugö madou Gaberahamo andrö, somasi ya'odo mege!
9 Ya'ugö, nituyugu ba mbalö danö, nikaonigu ba wondregenia, wanguma'ö khöu: Enonigu ndra'ugö, no utuyu, ndra'ugö, tenga fa lö ba dödögu ya'ugö.
10 Böi busi dödöu; lö'ö sa aefado khöu? Böi tokea'ö, Lowalangiu sa ndra'odo: u'abe'e'ö ndra'ugö, ba utolo'ö, ugogohe ndra'ugö na tangagu kambölö andre, samalua satulö.
11 Hiza, si falukha fa'aila ba fama'iki niha dania, dozi si fa'udu khöu; tobali si lö boto ba si tekiko nudumö andrö, fefu.
12 Ö'alui dania ira, ba lö ösöndra, niha andrö, si fasoso-soso khöu; si tekiko dania ba ha sambalö si lö'ö niha andrö, si fasöndra khöu.
13 Ya'odo sa'ae, Yehowa, Lowalangimö andrö zololohe kambölöu, ya'odo andre, sanguma'ö khöu: Böi busi dödöu, utolo'ö!
14 Böi busi dödöu, ya'ugö kukuö ma'uwu Yakobo, ba ya'ami si lö atoto, Iraono Gizeraeli! utolo ami, iŵa'ö Yehowa; sangorifi ya'ugö, Ni'amoni'ö Ndraono Gizeraeli andrö.
15 Hiza, ubali'ö gaolo famöbörö wakhe ndra'ugö, si bohou, ba satarö ba soya si'öli: ba öböbörö hili, ömama, ba hulö ndrami wakhe hili-hili öbe'e!
16 Ötafi'ö, ba i'oloi'ö angi, ifazaewe angi sabölö; ba ya'ugö, ba sowua-wua tödö ba khö Yehowa ba ösuno'ö ba khö Ni'amoni'ö Ndraono Gizeraeli andrö.
17 Sebua famakao ba si numana, ba la'alui nidanö, ba lö'ö; no otufo lelara ba wa'owökhi dödö: ba ya'o, Yehowa, zamondrongo lira; ya'odo, Lowalangi Ndraono Gizeraeli andrö, ba lö uröi ira.
18 Alua nidanö ba hili si lö eu'eu ube'e, ba atöla gumbu ba dalu ndraso. Tanö si mate ba ubali'ö baŵa nidanö, ba tanö si no oköliköli, ba ubali'ö si so umbu nidanö misa.
19 Mo'eu danö si mate ube'e, eresi ba bana ba malimbi ba falo; ba ba mbenua, ba utanö mberua ba simalambuo ba afoa.
20 Ena'ö la'ila, dozi, ena'ö oroma khöra, ena'ö labe'e ba dödö ba ena'ö aboto ba dödöra, wa tanga Yehowa zolau da'ö ba Ni'amoni'ö Ndraono Gizeraeli andrö zamalua.

 III. Ha Lowalangi si ndruhu andrö zama'ele'ö götö dania 

21 Mi'ohe huhuomi, iŵa'ö Yehowa, mi'ombakha'ö mbörö, iŵa'ö razo ma'uwu Yakobo andrö.
22 Hana na möi ira, ba wangombakha khöda, he wisa ba götö dania! Mi'ombakha'ö he wisa föna, ena'ö matanö ba dödö ba ena'ö aboto ba dödöma lua-luania! Ba na lö'ö, ba mifarongogö khöma he wisa dania.
23 Mi'ombakha'ö khöma zalua dania, ena'ö aboto ba dödöma, wa no Lowalangi ami. Milau manö hadia ia, he si sökhi ba he si lö sökhi, ena'ö ahöli-höli dödöma, ena'ö ma'ila, dozi ndra'aga.
24 Hiza, si ndruhu si lö'ö ami ba folaumi, ba no si lö boto manö; ni'ogorofi zolemba khömi.
25 So nikaonigu moroi yöu, ba no möi ia; moroi ba gatumbukha luo ukaoni, sangombakha töigu, ena'ö itörö gumandru, si mane na tatörö lömbu za'ua, ena'ö ihundragö, si mane na ihundrahundra la'uri samözi bowoa.
26 Ha niha zangombakha da'ö, i'otarai mböröta, ena'ö ta'ila, ba ha niha zi hönagö, ena'ö tola taŵa'ö: Itörö niŵa'önia? Ba samösa lö sangombakha, samösa lö samarongogö, lö samondrongo limi.
27 Ya'odo zi föföna manguma'ö ba mbanua Ziona: Hiza, hiza ira! Ba ufatenge ba Yeruzalema zangombakha turia somuso dödö.
28 Ba na ufakhölö ndra'o, ba lö niha, ba lö sangombakha lala, ba khöra andrö, ena'ö usofu khöra ba ena'ö latema ligu.
29 Hiza, faya-faya manö dozi ira; si lö boto wolaura andrö; angi nadura andrö, faya-faya.

Faza 42

I. Fama'ele'ö enoni Lowalangi si ndruhu, Mesia andrö 

1 Hiza genonigu andrö, si lö uböhöli, nituyugu, somasi dödögu! No uhare'ö khönia Gehehagu: i'ombakha'ö dania huku ba niha baero.
2 Tenga si'ao ia, tenga sebua li; lö ifarongogö linia baewali.
3 Sukhu si no mufatö'ö, ba lö ifalua ifatö, ba fandru sanimbonimbo, ba lö ifalua ibunu; si ndruhu lala itörö wangombakha huku.
4 Lö erege dödönia, ba lö atage ia, irege no ifodane-dane huku ba guli danö, ba ladöna-döna nifakhoinia si so ba hulo misa.
5 Da'ö niŵa'ö Lowalangi, Yehowa, samazökhi banua si yaŵa, samologö ya'ia ba samologö tanö fabaya sauri yaŵa, samohanu-hanu niha ba gulinia ba samonoso sowaö-waö yaŵa, [imane]:
6 Ya'o, Yehowa zogaoni ya'ugö, satulö lala utörö, ba ura'u dangau ba urorogö ndra'ugö ba ube'e fawu'usa li ba mado Ndraono Gizeraeli ndra'ugö ba ubali'ögö haga ba niha baero.
7 Ba wamokai hörö zau'a, ba wangefa'ö ba gurunga nikuru, ba wolohe baero nikuru ba zögömi-gömi.
8 Ya'o Yehowa — da'ö döigu; lö ube'e ba mbö'ö zumangegu ba lö ube'e ba nadu wa'ebua döigu andrö.
9 Hadia ia föna, ba no itörö, ba u'ombakha'ö zi bohou; fatua lö alua ufarongogö khömi.

 II. Fanuno Yehowa, si möi manuwö ba si möna 

10 Mi'anunö khö Yehowa, fanunö si bohou! mitunö duriania ba wondrege danö: Ya mu'ugu-ugu nasi, fabaya ösinia; ya fao hulo, awö zowanua yaŵa!
11 Ya mu'ao danö si mate, awö mbanua andrö khönia — banua side-ide andrö, banua Gedara! Ya omuso dödö mbanua ba gara andrö, ndra ma'iki moroi ba zuzu hili yaŵa.
12 Ndramufosumange Yehowa, ba ndramutunö duriania ba hulo misa!
13 Itörö Yehowa, fanörö zabölö, si mane sanuwö ifasugi wa'aukhu dödö: Fe'ao ba wanuwö ilau, ebua sa'ae linia we'ao, i'oroma'ö wa no abölö ia moroi ba nemalinia andrö!
14 No ara lö hede-hedegu, no uhonogö ndra'o, no utaha dödögu, ba iada'e, ba mu'ira-ira ndra'o, si mane sadono, muhöfu ndra'o ba ufahasuhasudo.
15 Uhori geu ba hili ba ba hili-hili, ba ube'e mate yaŵa fefu zauri; ubali'ö hulo mboto nidanö ba u'ogo'öisi mbaŵa nidanö.
16 Ba latörö lala si lö larai mila niha sau'a ube'e, ufatörö ba lala si lö la'ila mege. Sogömi-gömi andrö fönara, ba ubali'ö sohaga, ba hadia zobu'ubu'u, ba ufadaya. Da'ö niŵa'ö — ufatörö dania, lö ube'e aekhu ba danö.
17 Sawuwu furi dania ba saila sibai zabe'e tödö ba nadu, sanguma'ö ba wamaedo nifahele andrö: Lowalangima ami.

 III. Börö wa'atefuyu dödö wa tetibö Ndraono Gizeraeli 

18 Mifondrondrongo, ya'ami safiso, ba mifaöga hörömi, ya'ami sau'a andrö, ba wamaigi!
19 Ha niha zau'a, na tenga enonigu andrö? ba ha niha zafiso, si mane fa'afiso zinengegu andrö, nifatengegu? Ha khö so wa'au'a, si mane ba zi fahuwu andrö, ba ha khö zi mane ba genoni Yehowa andrö?
20 No oya ni'ilau, ba lö nibe'eu ba dödöu; no teboka dögi dalingamö, ba lö nirongou.
21 No omasi Yehowa i'ebua'ö gamakhoitania ba ifolakhömi, börö wa'atulö dödönia andrö.
22 Ba noa sa ato na niha nifakao zorabu ira, niha ni'oloi'ö si so khöra; niha nifa'u'u ba dögi narö hili misa, dozi ira, nibini'ö bakha ba gurunga; no ni'oloi'ö ira, ba lö sangila mangorifi, no okhöta niha bö'ö ira, ba lö sanguma'ö: Fuli?
23 Ba ha niha ba khömi zamondrongo da'e, ha niha zame'e ba dödö, ba wanöngöni sa'ae:
24 Ha niha zolulu ba danga zorabu ma'uwu Yakobo, ba Iraono Gizeraeli, ba danga zangosindra'ui si so khöra? Hadia, tenga Yehowa andrö, ba nifazökhida horö, si lö edöna ita, tatörö lala, ba si lö tafondrondrongo oroisa?
25 Ba no ilau khöra hola-hola wönunia andrö ba alitö fanuwö andrö, tobali ifasui ira hola-hola, ba lö la'ila; ira'i ira, ba lö labe'e ba dödö.

Faza 43

I. I'ohe mangawuli Ndraono Gizeraeli Yehowa moroi ba ni'oloi'ö ya'ira 

1 Ba iya'e, ba imane Yehowa, samazökhi ya'ugö, ya'ugö Iraono Gizeraeli: Böi busi dödöu, u'orifi sa'ae ndra'ugö; utötöi döimö: khögu ndra'ugö!
2 Na ötörö nidanö, ba sodo ba ngaiu, ba na ötörö hohou, ba lö tola alömö ndra'ugö. Na ötörö galitö, ba si lö akhozi ndra'ugö ba lö tola ira'i ndra'ugö hola-hola.
3 Ya'odo sa'ae, Yehowa, Lowalangiu, Ni'amoni'ö Ndraono Gizeraeli andre, zangorifi ya'ugö! Dawa Miserayi andrö ube'e höliu, salahiu Gaitiofia ba Seba andrö.
4 Me no ebua mböliu, wamaigigu me afökhö khögu ndra'ugö, ba me omasido ndra'ugö, ba ube'e höliu niha, soi niha ube'e böli nosou.
5 Böi busi dödöu, awöu sa'ae ndra'odo; moroi ba gatumbukha u'ohe miyaŵa ma'uwumö andrö, ba moroi ba gaekhula luo u'owuloi ami.
6 Umane ba danö yöu: Da khögu! ba ba danö raya: Böi taha! Ohe nonogu matua andrö, moroi ba zaröu, ba onogu alawe, moroi ba wondrege danö:
7 Dozi si so töigu ba döira, dozi niwöwöigu fangebua döigu, nifazökhigu, niwöŵöi dangagu andre!
8 Ndramu'ohe niha andrö, si no au'a, he ŵa'ae no si so hörö, ba si no afiso, he ŵa'ae no motögi dalinga!
9 Ya'ami niha baero fefu, mi'owuloi ami, dozi; ndramu'orudugö ira soi niha. Ha niha ba khöra zangombakha si manö ba samarongogö khöda hadia ia niŵa'ö föna? Ndramu'ohe sasi, ba wamu'a ba hulura, ba ena'ö larongo ba ena'ö lamane: Ya'ia da'ö!
10 Ya'ami zi so ba mbörö khögu, iŵa'ö Yehowa, ba enonigee andrö, nituyugu, ena'ö aboto ba dödömi ba ena'ö mifati ba ena'ö misöndra, wa ya'odo: fönagu, ba lö muwöwöi Lowalangi ba furigu, ba lö'ö!
11 Ya'o, ya'o Yehowa, ba lö sangorifi baerogu!
12 Ya'odo zangombakha ba sangorifi ba samarongogö, ba tenga bö'ö ba khömi, ba tobali ya'ami zi so ba mbörö khögu, iŵa'ö Yehowa.
13 Ya'odo Lowalangi! Ba no götö-götö wa'ara, ba ya'oya'odo manö, ba lö sangila mangefa'ö ba dangagu hadia ia; ya'o zolau, ba ha niha zanimba?

 II. Aefa ira ba Mbabeli, si mane ba danö Miserayi föna 

14 Imane Yehowa, sangorifi ya'ami, Ni'amoni'ö Ndraono Gizeraeli andrö: Börö ami, wa no ufatenge ba Mbabeli, ba lasaŵa mitou soloi andrö fefu, ube'e, ba Dawa Galedaia, ba nowo andrö, somuso dödöra mege.
15 Ya'odo andre, Yehowa, Ni'amoni'ömi, somböi Iraono Gizeraeli, razomi andre.
16 Da'ö niŵa'ö Yehowa, samatörö lala ba nasi, samolala niha ba nidanö sebua,
17 sama'ohe'ö kureta, awö kudo, samatenge sanuwö, sabölö: hiza tou ira fefu, ba wa lö maoso sa'ae; no mate, no alele, hulö da'ata'a wandru.
18 Böi mitörö tödömi hadia ia föna, ba mi'osilömilagö hadia zi no numalö!
19 Hiza, ulau zi bohou: motalinga sa'ae; hadia, lö mi'ila? Ufazökhi lala, ba danö si mate ba boto nidanö ba zi lö niha-niha mege.
20 Isuno dania ndra'o utu ndru'u, asu anala andrö ba ono wofo ondra, me ufo'idanö danö si mate ba me u'asogö mboto nidanö ba zi lö niha-niha mege, ba wame'e nibadu ba mbanuagu andrö, nituyugu.
21 Banua da'ö, nihaogögu khögu, zangombakha turiagu dania.

 III. Edöna olifu Lowalangi, wa lö nifosumange mbanuania andrö ya'ia, ibe'e aefa khöra sa'ae 

22 Ba tenga ya'o ni'angaröfiu li, ya'ugö ma'uwu Yakobo ba lö ni'eregesiu tödöu khögu, ya'ugö Iraono Gizeraeli!
23 Lö ni'oheu khögu biri-biri, sumangegu khöu, ba lö nifosumangeu ya'odo sumange nitaba andrö khöu; lö nifakaogu ya'ugö ba zumange nitaba, ba lö nibe'egu erege dödöu ba wanunu kumöyö.
24 Lö nibe'eu ana'au ba wowöli samohua khögu, ba lö nibe'eu ögu tawö zumange nitaba andrö khöu. Ba no erege dödögu öbe'e ba horöu andrö; no öfakaodo olalöŵamö.
25 Ya'o, ya'odo andre zamunu lalöu andrö [ba zura], börö ndra'o, ba lö'ö sa'ae itörö tödögu horöu.
26 Fasugi ba dödögu: datalau fa'era; ofaya, ba wamu'a ba hulumö!
27 Furugöu moroi yaŵa, ba no mamazökhi horö, ba sama'ema andrö khöu, ba no lalaŵa ndra'odo.
28 Da'ö mbörö, wa no ube'e aya zalaŵa ni'amoni'ö, awö wa ube'e nifakiko ma'uwu Yakobo ba ube'e ni'o'aya Ndraono Gizeraeli.

Faza 44

I. Ifabu'u Yehowa ifuli ilau Geheha ba genoninia Iraono Gizeraeli 

1 Ba fondrongondrongo sa'ae, ya'ugö ma'uwu Yakobo, enonigu, ba ya'ugö Iraono Gizeraeli nituyugu andrö!
2 Da'ö niŵa'ö Yehowa somböi ya'ugö, samazökhi ya'ugö, i'otarai dalu ninau, sangorifi ya'ugö, imane: Böi busi dödöu, ya'ugö enonigu ma'uwu Yakobo, ba ya'ugö banua sadölö tödö andrö nituyugu.
3 Ulau sa'ae nidanö ba zowökhi tödö ba ufatörö mbombo ba danö si no oköliköli: ulau Gehehagu ba ma'uwumö, ba howu-howu andrö khögu ba madoumö.
4 Ena'ö molöndru ira ba gotalua ndru'u, ena'ö manöi, si mane bou ba mbewe nidanö.
5 Imane si samösa: Khö Yehowa ndra'odo, ba si samösa, ba isuno döi Yakobo, ba samösa zui, ba isura ba dete dangania: "Khö Yehowa", ba labe'e nönö-nönö döinia Gizeraeli.

 II. Lowalangi sauri ba adu andrö, si lö noso 

6 Da'ö niŵa'ö Yehowa, razo Ndraono Gizeraeli andrö, sangorifi ya'ira, Yehowa ngahönö andrö: Si föföna ndra'o ba safuria ndra'o, ba baerogu, ba lö Lowalangi.
7 Ba ha niha zihede si mane ya'odo, ba yamufarongogö ba yamufa'ele'ö khögu! i'otarai me ufataro soi andrö, si no götö-götö fa'ara. Ba si lö'ö na, salua dania, ba ndramu'ombakha'ö!
8 Böi ata'u ami ba böi tokea! Hadia, tenga no ara sibai, me u'ombakha'ö khömi, me ufarongogö? Ya'ami sa'ae zi so ba mbörö khögu! Hadia, so Lowalangi, baerogu? Lö gowe (dane-dane); lö ni'ilagu!
9 Dozi tuka nadu andrö, ba si lö boto; ba omasiöra andrö, ba si lö guna; lö hadia ia zoroma ba zi so ba mbörö andrö khöra, lö larongo hadia ia, ba tobali saila ira.
10 Ha niha zomböi Lowalangi, ha niha zamahele famaedo Lowalangi, ba walöguna?
11 Hiza, awönia fefu, ba saila dania, ba tuka andrö, ba no niha: Ndramu'owuloi ira fefu, ndramufa'aso ira; si tokea dania ira ba si falukha fa'aila, dozi ira.
12 I'atarösi wahö siambu ba ifazökhi [nadu andrö] ba mbo zole, ba ifonga'eu farökha ba i'asiwai fa'abölö mbulökhania andrö; itaha wa'olofo, irege lö döladöla sa'ae; lö ibadu nidanö, irugi erege dödö.
13 Ifadölö ndrali samofoe eu; isura fanura simo, ifofoe förögi ba ihuku sako, ba lua-lua nifazökhinia, ba no nga'eu ndramatua, famaedo niha, ena'ö yomo ba nomo so dania.
14 No i'obö khönia Manawa ba ihonogöi ma'usö ba tuho, ena'ö esolo ba gatua, ba ngai geu bö'ö; itanö naru'u, ba ebua ibe'e teu.
15 Ba moguna eu galitö ba niha. Ba ihalö ösa ba moleu ia; ba itunu göi fangasoso gö. Ba ifazökhi göi Lowalangi, ituhi danö, ibali'ö famaedo, ibalöduhini danö, fönania.
16 Si föfö, ba no itunu, ba si föfö, ba ibe'e fondrino ndriwo, i'a nirino andrö, ösi dalunia. Ba moleu ia ba imane: Lau, lö'ö sa'ae oafudo, irugido fa'aukhu galitö andrö!
17 Ba si tosai andrö, ba no ibali'ö Lowalangi, no ibali'ö famaedo khönia: ibalöduhini danö fönania, ifalögu tou ia, i'a ngaröfi li, imane: Orifido, me no Lowalangigu ndra'ugö!
18 Lö lasöndra ba lö aboto ba dödöra; noa sa fakabi höröra, fa lö la'ila ba tödöra, fa lö lasöndra.
19 Lö same'e ba dödö; lö fa'aboto ba dödö ba lö era-era fa iŵa'ö ena'ö zamösana: Si föfönia, ba no utunu, ba no ube'e fangasoso gö mbo, ba fondri no, ba no u'a ndriwo andrö, ba hadia, ubali'ö [famaedo] ni'ogorofi zi tosai andrö, hadia, utuhi danö föna mbalö geu?
20 Somasi awu, ba no nifowöhö dödö nilimo, fa lö i'orifi nosonia ba fa lö iŵa'ö: Hadia, tenga faya ni'olembaigu?

 III. Falukha wangorifi dania Ndraono Gizeraeli 

21 Da'ö törö tödöu, ya'ugö ma'uwu Yakobo, ba ya'ugö Iraono Gizeraeli, me no enonigu ndra'ugö! No ya'odo zomböi ya'ugö; khögu ndra'ugö, enonigu; ya'ugö Iraono Gizeraeli, böi olifugö'ö ndra'odo!
22 Utayaigö golalöŵamö, si mane lawuo, awö horöu, si mane sau. Tema fuli'ö khögu, me no u'orifi ndra'ugö!
23 Anunö, ya'ugö banua si yaŵa, me no ifalua Yehowa! Mi'a'iki, ya'ami, irugi barö danö. Mifarongogö li wa'owua-wua dödö, ya'ami hili ba ya'ugö atua, awö geu bakha, fefu, me no i'orifi ma'uwu Yakobo; ba ihalö lakhöminia Ndraono Gizeraeli!
24 Da'ö niŵa'ö Yehowa, sangorifi ya'ugö, somböi ya'ugö, i'otarai dalu ninau, imane: Ya'o; Yehowa, zolau fefu hadia ia, samologö banua si yaŵa, ha ya'odo, ba samologö tanö: ha niha zanolo ya'o?
25 Same'e si lö boto tandra zolau faya andrö, ba samowöhö si faeta andrö; same'e awuwu satua-tua andrö, samali'ö fa lö tödö fangilara andrö.
26 Samatörö niŵa'ö genoninia, ba samalua ni'ombakha'ö zinengenia; sanguma'ö ba khö Yeruzalema andrö: Ya so zui niha ba mbanua! ba ba mbanua Ndraono Yuda andrö: Ya tetaru'ö zui; ufuli u'azökhi zadudu khöra.
27 Sanguma'ö ba namö: Ya ogo'ö ndra'ugö! ba boto nidanö andrö khöu, ba otufo ube'e!
28 Same'e töi Kiro andrö "Kubalo khögu"; ba ya'ia zamalua nihonogöigu andrö, fefu, wanguma'ö ba khö Yeruzalema andrö: Ya tetaru'ö zui! ba ba gosali andrö: Ya tefadane-dane!

Faza 45

I. Huhuo khö Kiro andrö, sangefa'ö Iraono Gizeraeli 

1 Da'ö niŵa'ö Yehowa khö nibayoininia andrö, khö Kiro andrö — nira'ugu tanga kambölö, ba wanguhundragö fönania soi niha ba ba wameta böbö talu razo, ena'ö teboka mbawandruhö fönania ba ena'ö tenga nikusi sa'ae mbawa göli:
2 Mowaö-waödo fönau ba ufadaya zobu'ubu'u: lagö mbawandruhö töla, ba urasa, ba lazi si'öli, ba u'eŵa.
3 Ba ube'e khöu girö-girö andrö, si so ba zogömi-gömi ba ana'a andrö nibini'ö sibai ubokai khöu, ena'ö aboto ba dödöu, wa no ya'odo zanötöi töimö andrö, ya'odo andre, Lowalangi Ndraono Gizeraeli andre.
4 Börö genonigu Yakobo andrö ba Izeraeli, nituyugu andrö, wa utötoi döimö, wa ufatörö gamalalata döimö, me lö'ö na ö'ila ndra'odo.
5 Ya'odo Yehowa, ba tenga bö'ö, lö Lowalangi baerogu. Ya'o zamoböbö talu ya'ugö, me lö ö'ilado na.
6 Ena'ö aboto ba dödö niha, ba gatumbukha ba ba gaekhula, wa lö ha niha baerogu; ya'odo Yehowa, ba baerogu, ba lö'ö.
7 Ya'odo zamazökhi haga, ya'odo zomböi sogömi-gömi ba samalua fangorifi, ba samatörö famakao, — ya'odo, Yehowa, zolau da'ö fefu.
8 Owöi-wöi, ya'ugö banua si yaŵa! Falua deu fa'atulö, ya'ugö lawuo! Ya teboka danö, ya mowua fangorifi, yamufao wamalua fa'atulö! Ya'o, Yehowa, zomböi.

 II. Banua nituyu Yehowa 

9 Alai zi fasosoni samazökhi ya'ia, tuga lawu andrö, abotola mbowoa tanö! Hadia, tola iŵa'ö la'uri ba zamöbözi ya'ia: Hadia nilaumö? Ba hadia, iŵa'ö omböilamö: Lö tangania?
10 Alai zanguma'ö ena'ö khö nama: Hana wa mo'ono ndra'ugö? ba ma ba ndra'alawe: Hana wa safökhö hulu ndra'ugö?
11 Da'ö niŵa'ö Yehowa, Ni'amoni'ö Ndraono Gizeraeli andrö, somböi ya'ira: Misofu khögu zi so fönada na; ba ba ndraonogu andrö, omböila dangagu, ba midöna-döna khögu!
12 Ya'odo zamazökhi tanö ba ya'o zomböi niha ba guli danö yaŵa; tangagu andre zamalogö banua si yaŵa, ba ha wa'oya, si so si yaŵa andrö, ba no ya'o zame'e lala.
13 Ya'odo zama'aso ya'ia (Kiro andrö) ba zatulö lala, ba uhaogö lalania fefu. Ya'ia zanaru'ö banuagu andrö, ba i'efa'ö nitaha andrö khögu, — tenga nibe'e böli ba tenga nisulöni buala, iŵa'ö Yehowa ngahönö andrö.
14 Imane Yehowa: Ölö Ndrawa Miserayi andrö, ba hare Ndrawa Gaitiofia ba banua Zeba andrö, sebua niha andrö, ba khöu möi, ya'ugö zokhö dania; la'o'ö ndra'ugö, niböbö; ba latuhi danö fönau, mangalulu ira khöu, lamane: Ha khöu so Lowalangi, ba lö baero ö, lö Lowalangi bö'ö!
15 Si ndruhu, Lowalangi si no tobini ndra'ugö, ya'ugö Lowalangi Ndraono Gizeraeli, sangorifi!
16 Si lö boto dania ba saila sibai zamazökhi adu andrö; lalau mofanö, dozi ira, aila.
17 Ba Iraono Gizeraeli, ba ni'orifi Yehowa, fangorifi si lö aetu. Tenga si lö boto ami ba tenga saila, götö-götö wa'ara!

 III. Famarou tödö niha baero, ba wamuli ya'ira khö Yehowa 

18 Da'ö sa niŵa'ö Yehowa, samazökhi banua si yaŵa — ba ya'ia Lowalangi, samazökhi tanö, somböi ya'ia; ya'ia zame'e ba nahania: tenga tanö si lö niha-niha ifazökhi; ena'ö mowanua yaŵa niha, wamazökhinia ya'ia, — imane: Ya'odo Yehowa ba tenga bö'ö!
19 Tenga ba zi tobini fahuhuo ndra'odo, tenga ba mbanua ba danö si no ogömi-gömi, ba lö niŵa'ögu ba ma'uwu Yakobo: Zaya-zaya gölömi wangalui ya'odo! Ya'o, Yehowa, ba no satulö huhuogu ba si duhu ni'ombakha'ögu.
20 Mi'owuloi ami, mi'aine, mi'ondrasi, dozi ami, si tosai niha baero andrö: solohe adu eu andrö, ba si lö fa'aboto ba dödö, si angaröfi li Lowalangi, si tebai mangorifi.
21 Mi'ombakha'ö, mifarongogö; hana sa na mamagölö ira; hana na lamane: Ha niha zi no mangombakha da'ö, föna sa'ae? ha niha zamarongogö, si no arara? Hadia, tenga ya'o, Yehowa andre? ba lö Lowalangi, baerogu; Lowalangi si ndruhu ba sangorifi, ba lö'ö, na tenga ya'odo.
22 Mi'otahögö ndra'o, mibe'e mi'orifi ami, ya'ami fondrege danö, fefu, ya'odo sa Lowalangi ba baerogu, ba lö'ö!
23 No fahölu ndra'o, ba khögu andre — si duhu wehedegu, taroma li si tebai tefuli — Khögu aköi fefu mbalöduhi, ba khögu fahölu fefu lela,
24 lamane: "Ha khö Yehowa so wangorifi ba fangabölö"; khönia möi ba aila dozi si fa'udu khönia mege.
25 Ba khö Yehowa lasöndra wa'atulö dozi ma'uwu Gizeraeli ba lasuno ira ba khönia.

Faza 46

I. Fanibo adu Mbabeli andrö 

1 Beli andrö, ba no mutimba, iköwö ia Nebo andrö [adu]. Famaedora andrö, ba no mube'e noro kudo ba noro zolu'i noro. Ni'ohe'ohemi föna, ba wamatörö baolayama, ba no mube'e noro zerege tödö.
2 Laköröbui ira, aso'a, fefu, tebai la'orifi noro andrö, ya'ira na'i, ba ni'oloi'ö zanuwö.

 II. Famarou tödö, ba wa lö faröi khö Yehowa ba famangelama ba wame'e adu 

3 Mifondrongondrongo khögu, ya'ami ma'uwu Yakobo ba ya'ami fefu, si tosai nga'ötö Gizeraeli, ya'ami si no noro dödögu, i'otarai dalu ninami, ni'ohe'ohegu, i'otarai me tabina ami.
4 Ba irege atua ami, ba ya'oya'odo manö, irege tohare huwa, ba ya'odo zi onoro tödö ya'ami: ya'o zolau, ya'odo zanaya ya'ami; uhalö noro dödögu ami, ba ufaigi wangorifi.
5 Ha niha khömi, nibe'e famaedogu, nifatahö khögu; ha niha mifagölö-gölö khögu, ena'ö faoma ndra'aga?
6 Lafaduwa tou gana'a ba latulo ba waliera wirö; la'oni duka, siambu, ena'ö ibali'ö Lowalangi, labalöduhini tou danö, mangalulu ira.
7 La'angalisigö, la'onoro ba lafataro ba nahania, ena'ö i'iagö da'ö ba böi tebulö: ba na so zi angaröfi li ya'ia, ba lö itema li, lö i'efa'ö ba wa'atosasa.

 III. Edöna i'orifi mbanuania andrö Yehowa 

8 Mitörö-törö tödömi da'ö ba mitöngöni, mibe'e ba dödömi, ya'ami si fa'ero andrö!
9 Mitörö tödömi zi no ara andrö, si otarai götö föna, wa no ya'odo Lowalangi ba tenga bö'ö; Lowalangi si lö famaedo, fefu gofu heza.
10 Sangombakha lua-lua, i'otarai mböröta, i'otarai götö föna sa'ae, lua-lua zi lö alua na; sanguma'ö: Lö tola lö alua dania nihonogöigu ba hadia fefu zi so ba dödögu, ba itörö ube'e!
11 Sogaoni moyo andrö moroi ba gatumbukha, niha andrö samalua nihonogöigu andrö [ukaoni], moroi ba danö saröu; itörö ni'ombakha'ögu ube'e: ufalua nihonogöigu andrö!
12 Mifondrondrongo khögu, ya'ami sabe'e tandro, si no aröu fa'atulö dödö!
13 No uhatö'ö wa'atulö andrö khögu; tenga saröu sa'ae ia; lö'ö sa'ae iradö ia fangorifi andrö khögu. Ube'e ba mbanua Ziona wangorifi ba lakhömi ba Ndraono Gizeraeli.

Faza 47

I. Fama'ele'ö fa'adudu Mbabeli andrö 

1 Ae tou ba dadao ba gawu-gawu ba danö, ya'ugö ono alawe banua Mbabeli! Dadao tou ba danö, lö dadaoma zalaŵa, ya'ugö ono Ndrawa Galedaia alawe! Lö'ö sa'ae labe'e töimö "Zerizerize" ba "Nihaogö-haogö fondrorogö".
2 Halö gisa ba kisa wakhe! Heta mbalu-balu mbawa, furui lembe! Fahoi gu'i ba waha, törö nidanö!
3 Si lö balu-balu dania ndra'ugö, oroma zaila'ö! Ulau sa'ae mbalögu khöu ba samösa lö uhakhösi tödö, [iŵa'ö].
4 Sangorifi ya'ita, Yehowa ngahönö döinia, Ni'amoni'ö Ndraono Gezeraeli.
5 Dadao, böi hede-hede, ba ae ba zogömi-gömi, ya'ugö ono Ndrawa Galedaia alawe! Lö'ö sa'ae labe'e töimö "Tuhe nöri misa".

 II. Tetegu wa lö fa'ahakhö dödö khöra ba fa'afaitora andrö 

6 No mofönu ndra'o ba mbanuagu andrö, no u'o'aya dana khögu andrö ba no ululu ba dangau: lö nihakhösiu tödö ya'ira, he si no tohare huwa, ba no öfonoro kalo mbagi sabua andrö khöu.
7 Noa sa ömane: Lö tebulö samatörö ndra'odo, tobali lö öbe'e ba dödöu da'ö no mege, lö öfatou-tou tödöu lua-lua.
8 Ba iada'e, ba fondrondrongo da'e, ya'ugö nihaogö-haogö mege hadia ia, sidadao lö mangiwa, sanguma'ö tödönia: Ya'odo ba tenga bö'ö! Lö taŵa'ö, lakha mbanua dania ndra'odo ba lö u'ila wa lö ono!
9 Ba göna dania ndra'ugö si dua balö andre, lö mudöna-döna, ha ma'öma'ökhö: fa'lö'ono ba fa lakha mbanua ndra'ugö; i'ozumagö ihawui ndra'ugö, lö lai wa no fahöna gelemu khöu, lö lai wa no fahöna wanaka.
10 Fangabe'e dödöu ba walösökhi andrö khöu, fa ömane: Lö sangila ya'odo. Fa'atua-tuau ba fa'aboto ba dödöu andrö zamowöhö ya'ugö, tobali ömane dödöu: Ya'odo, ba tenga bö'ö.
11 Andrö itörö ndra'ugö famakao, si tebai ötaka elemumö andrö; ihawui ndra'ugö famunu si tebai ötimba, ba i'ogomuzaö göna ndra'ugö famakiko, si lö mudöna-döna.

 III. Lö'ö göi i'orifi ira elemura andrö 

12 Oroma'ö dakamö andrö, awö gelemu andrö khöu, si no fahöna, serege dödöu, i'otarai iraono ndra'ugö: ma atö ö'ila ölau hadia ia, ma ata'u öbe'e!
13 No ö'eregesi dödöu wangalungalui lala: ndramufa'aso ira, ndramu'orifi ndra'ugö si no to'ölö wamaigi banua si yaŵa, samaigi-maigi döfi, sangombakha si göna ndra'ugö, ero na tesa'a mbaŵa.
14 No tobali hulö döla wakhe, ni'a galitö, ira: tebai la'efa'ö nosora ba wa'abölö galitö andrö — tenga sa bo, ba woleu, tenga alitö bawu, si dadao ita ba ngai.
15 Si manö khöu ba zerege dödöu, i'otarai iraono ndra'ugö — saniaga khöu, ba no laröi, no elungu, itörö lalania zamösana; lö sangorifi ya'ugö.

Faza 48

I. No ebua horö Ndraono Gizeraeli ba ihakhösi tödö zui ira Lowalangi 

1 Mifondrongondrongo da'e, ya'ami ma'uwu Yakobo andrö, nifotöi töi Gizeraeli, ya'ami si otarai gumbu Yuda andrö; si fahölu ba döi Yehowa, ba si lö aefa ba mbewe töi Lowalangi Ndraono Gizeraeli andrö, he ŵa'ae tenga ni'osiduhugö ba tenga soroi ba dödö!
2 Ba mbanua ni'amoni'ö andrö sa'ae moroi döira ba ba Lowalangi Ndraono Gizeraeli abe'e dödöra: Yehowa ngahönö döinia.
3 Hadia ia föna andrö, ba no ara, me ufarongogö, taroma ligu, ba no u'ombakha'ö khöra. No i'ozumagö ufalua, ba itörö.
4 Me no u'ila, wa no sabe'e tandro ndra'ugö, wa no amaedola nuo si'öli mbörö du'imö, awö wa no hulö döla garamba gangangou.
5 Ba no ba götö föna sa'ae u'ombakha'ö khöu: fatua lö alua ufarongogö khöu, ena'ö tebai öŵa'ö: Adu andrö khögu zolau, famaedo nifoe andrö ba famaedo nifahele khögu zanguma'ö.
6 No örongo — ba nehegö sa'ae fefu! Ba ya'ami — hadia, lö fatehe dödömi? No ufarongogö khöu zi bohou, i'otarai da'e, nibini'ö mege, si lö örai örongo.
7 Awena iada'e alua, ba tenga ba götö föna; ba irege da'e, ba lö nirongou, fa böi öŵa'ö: Hiza, no tohöna u'ila.
8 Lö nirongou ba lö ni'ilau, lö si teboka dögi dalingau föna; noa sa u'ila, ha sambalö si faröi manö ndra'ugö ba no "Sanawö" döimö, i'otarai dalu ninau!
9 Börö döigu andrö, wa utaha wönugu; börö duriagu andrö, wa uhöndrögö, wamaigi ya'ugö, fa böi ufakiko'ö.
10 Hiza, no ulaugö ndra'ugö, ba tenga si mane firö. No utandraigö ndra'ugö ba galitö famakao andrö.
11 Börö ndra'o, ya'odo mbörö wolau ya'ia! — wa'abölö wango'aya töigu andrö ena'ö! — ba lö ululu ba mbö'ö wa'ebua döigu andrö.

 II. Famarou tödö zato, ba wame'e ba dödö fa'ebua dödö Lowalangi andrö 

12 Mifondrondrongo khögu, ya'ami ma'uwu Yakobo ba ya'ami Iraono Gizeraeli, nikaonigu andrö: Ya'odo, ya'odo zi foföna ba ya'odo göi zafuria!
13 Tangagu andre sa atö zolata tanö, ba kambölögu zamologö banua si yaŵa. Mu'aodo khöra, ba ahori so.
14 Mi'ondrasi, ya'ami fefu, ba mifondrongondrongo! Ha niha ba khöra zangombakha si mane da'ö? Ni'omasi'ö Yehowa andrö zolau somasi ia, ba Mbabeli andrö; ya'ia zamatörö hukunia ba Ndrawa Galedaia.
15 Ya'o, ya'odo zanguma'ö ba ya'o göi zogaoni ya'ia, ba ya'o zolohe ya'ia moroi sa ba mofozu nilaunia ube'e.
16 Mi'ondrasido, mifondrongondrongo da'e I'otarai mböröta, ba tenga ba zogömi-gömi fahuhuo ndra'odo; alua, ba so ndra'odo. Ba iada'e, ba no ifatenge ndra'o So'aya, Yehowa, awö Gehehania.
17 Imane Yehowa, sangorifi ya'ugö, Ni'amoni'ö Ndraono Gizeraeli andrö: Ya'o, Yehowa, Lowalangiu zamahaö ya'ugö ba zoguna khöu, samasao ya'ugö ba lala nitöröu.
18 Ena'ö ötöngöni goroisagu andrö, ba hulö hohou nidanö wa'ohahau dödöu ba hulö ndrulu nasi wa'atulömö.
19 Si mane ene ena'ö ma'uwumö ba madou mbotou andrö, ba si mane fa'oya ngawua nene. Ba töira andrö, ba lö tetayaigö ba lö tebunu ba gametahögu.

 III. Famangelama, ba wondröi Babeli andrö 

20 Miheta ami ba Mbabeli andrö, mi'oloi, miröi Ndrawa Geledaia, mi'a'iki, mi'ebua'ö li! Mi'ombakha'ö, mituriaigö, miforongogö, irugi ba wondrege danö! Mimane: No i'orifi genoninia ma'uwu Yakobo andrö Yehowa!
21 Ba lö owökhi dödöra, me ifatörö ira ba danö si mate; ifalua sa'ae ba gara göra idanö, ifabali gara, fa mangele nidanö!
22 Ba zebua horö, ba lö fa'ohahau dödö, iŵa'ö Yehowa.

Faza 49

I. Enoni Yehowa andrö, nikaoni sangorifi banuania ba haga ba niha baero 

1 Mifondrongondrongo khögu, ya'ami hulo, mibe'e mbörö dalingami, ya'ami soi niha ba zaröu! No ikaonido Yehowa, i'otarai me sodo ba dalu ninagu; i'otarai me tabina ndra'odo itötöi döigu.
2 Ba no ibali'ö si'öli satarö mbewegu: ba lumö dangania ubini'ö ndra'odo; no ibali'ö ono wana salösö ndra'odo: no ibini'ö ndra'o ba naha nono wana andrö khönia.
3 Ba no imane khögu: Enonigu ndra'ugö, ya'ugö Iraono Gizeraeli, ba ni'oroma'ögu lakhömigu andrö.
4 Ba no umane: Zaya-zaya gölögu wa'erege dödögu andrö, ba zi lö boto, ba ba zi lö guna uhori gölögu, ba dali Yehowa ba lala khögu, ba khö Lowalangigu mbalazi hadia luogu.
5 Ba iŵa'ö sa'ae Yehowa, si no mamali'ö enoninia ya'odo, i'otarai dalu ninagu, ena'ö u'ohe mangawuli khönia ma'uwu Yakobo ba ena'ö te'ozaragö khönia Ndraono Gizeraeli — ba nifosumange ndra'o, wamaigi Yehowa ba no tobali fangabölögu Lowalangigu andrö. —
6 Ba no imane: Wa enonigu ndra'ugö ba wanga'azökhi mado ma'uwu Yakobo andrö, ba no ambö, awö wa ö'ohe mangawuli ni'orifi andrö, Iraono Gizeraeli; ba andrö ubali'ö haga ba niha baero ndra'ugö, ena'ö irugi ba wondrege danö fangorifi andrö khögu.
7 Imane Yehowa, sangorifi Iraono Gizeraeli, Ni'amoni'öra andrö, khö zi lö ba dödö niha bö'ö fefu, ni'ogorofi niha bö'ö si no tobali sawuyu zamatörö ya'ia: La'ila dania razo ba maoso — la'ila samatörö, ba latuhi danö, börö Yehowa, si lö faröi andrö, börö Ni'amoni'ö Ndraono Gizeraeli andrö, sanuyu ya'ugö mege!
8 Imane na Yehowa: Ufondrondrongo liu, na baŵa wa'omasi ba utolo'ö, na baŵa wangorifi: ba urorogö ndra'ugö, ba ube'e fawu'usa li ba mado Gizeraeli ndra'ugö, ena'ö ö'azökhi danö ba ena'ö öfuli ba zokhö zi no tanö si mate iada'e.
9 Ena'ö ömane ba zi so ba gurunga: "Mi'ae baero", ba ba zi so ba zogömi-gömi: "Mitabu ba zohaga"! Ba zinga lala lasöndra göra, ba hili fefu, si no asele mege, manga-manga ira.
10 Lö olofo ira ba lö owökhi dödöra, lö ilimo ira lumö-lumö andrö ba lö ihandro ira sino; sahakhö tödö ya'ira andrö sa'ae zolohe tangara ba ihaogö wamasao ba gumbu nidanö ya'ira.
11 Ba fefu hili andrö khögu, ba ubali'ö lala, ba nitamba lala andrö khögu.
12 Ba so dania zi otarai moroi ba zaröu ba so zi otarai moroi yöu ba moroi ba gaekhula luo, ba so zi otarai danö Sini.

 II. Famabu'u fanga'azökhi banua Lowalangi andrö ba fangozaragö ya'ira moroi ba danö bö'ö fefu 

13 A'iki, ya'ugö banua si yaŵa, ba anunö, ya'ugö tanö, mi'ebu'a'ö li, ya'ami hili, mifarongogö wa'iki! Irara sa'ae dödö mbanuania Yehowa ba ihakhösi tödö zebua famakao andrö khönia!
14 Ba imane Siona: "No i'erogö ndra'o Yehowa, no olifu Zo'aya ndra'odo!"
15 Hadia, olifu maö ndra'alawe nononia ba mbagi zusu, fa lö ihakhösi tödö nono matua si oroi dalunia? Ba he meziŵa olifu ira [nonora], ba lö'ö zui olifu ndra'o ndra'ugö.
16 Hiza ba dete dangagu no usura maedo-maedou: si lö aefa ba duduma hörögu gölimö andrö.
17 No la'ondrasi ono matua khöu, ba laheta ira khöu sanudugö ya'ugö, samakiko andrö.
18 Faöga höröu, fakhölö'ö ba faigi! No la'owuloi ira fefu, no la'ondrasi ndra'ugö! Faya wa no sauri ndra'o, iŵa'ö Yehowa, na lö öhalö ayau ira fefu, fangehaomö, na lö öbe'e ayau ira, amaedola naya nono nihalö.
19 Adudula andrö ba si lö niha sa'ae ba danö andrö khöu, si no mufaitoisi, ba ambö dania naha niha [fefu], ba la'aröu'ö ira si manga ya'ugö.
20 Lamane na dania ba dögi dalingau ono andrö, ba walö'ono mege: Ambö nahagu, fonaha ndra'odo, fa u'ila ube'e nomogu!
21 Ba ömane dania dödöu: Ha niha zi adonogö khögu da'ö? — si lö ono sa mege ndra'odo, si lö nga'ötö, nitibo'ö ba si lö guna! Ba ha niha zange'ebua khögu da'ö? — ha sa ya'odo zi tosai mege, ba he moroi da'ö?
22 Andrö imane So'aya, Yehowa: Hiza, ufazaŵa dangagu ba niha solohe adu ba utaru'ö mandrera, soroma ba niha baero, fa la'ohe nonou matua, nilu'i ba lembe, fa la'angalisigö nonou alawe, wolohe khöu.
23 Razo sa'ae zolaya ono khöu ba fo'omora, fo'omo razo, zamaenu. Lafalögu tou ira ba danö, wangalulu khöu ba lafelai gawu-gawu, si falemba ba gaheu, ena'ö aboto ba dödö, wa no Yehowa ndra'odo, si lö mame'e aila sanötöna khönia.
24 Hadia, ta'ila musöbi ba danga zabölö nirabunia ba hadia, lasöndra woloi nitaha zabe'e?
25 Imane sa Yehowa: Alakha lasöbi ba danga zabolö nitahania, ba alakha aefa ba danga zabe'e nirabunia, ba ba zi fa'udu khöu fa'udu ndra'odo, ba ya'o zangorifi onou andrö.
26 Ba ube'e ö zamalangögö ya'ugö nagolera ba mabu ira dora ube'e, timba wemabu tuo; ba aboto ba dödö niha fefu dania, wa no ya'odo, Yehowa, zangorifi ya'ugö, ba sangefa'ö ya'ugö, ya'odo, sabölö andrö ba ma'uwu Yakobo.

Faza 50

I. Börö horöra andrö, wa no tetibo Ndraono Gizeraeli andrö 

1 Da'ö niŵa'ö Yehowa: Heza so zura wangefa andrö khö ninami fanibogu ya'ia? Ba ba niha zosugilo khögu, ni'amawagu ya'ami! Hiza, si lö atulö andrö khömi mbörö, wa te'amawa ami, ba no olalöŵami andrö mbörö, wa tetibo ninami.
2 Hana wa samösa lö niha, me sodo; hana wa lö sanema li, me mu'ao ndra'odo? Hadia, ambö sa'ae dangagu, ba wangorifi? ba hadia, lö fa'abölö khögu, ba wangefa'ö? Hiza, u'ogo'öisi sa'ae nasi, na uhede-hede'ö, ubali'ö tanö si mate mboto nidanö: obou bakha gi'a, ba wa lö idanö, mate ba wa'owökhi dödö.
3 Ufonukha mbanua si yaŵa salu, ube'e balu-balunia gonigoni.

 II. Itolo Yehowa genoninia andrö solo'ö linia ba si lö faröi 

4 No ibe'e khögu lela nifahaö So'aya, Yehowa, ena'ö u'ila u'okafui dödö zerege tödö huhuogu andrö; ero mahemolu isusugi ndra'odo, ititi dögi dalingagu, ena'ö urongo hadia ia, nifamondrongo nifahaö.
5 So'aya, Yehowa zamokai tögi dalingagu, ba ya'odo, ba lö si fatandrodo, lö nibödagu ya'odo.
6 No ululu hulugu ba zamözi ya'o, ba bo'ögu ba zanöbi bu dangidangigu; lö nibini'ögu bawagu, ba wango'aya ba ba wondrilo.
7 Ba no itolodo So'aya, Yehowa: ba lö u'ila wa'aila. Ba andrö u'abe'e'ö mbawagu, fa'abe'e gowe; u'ila sa atö, wa tenga si falukha fa'aila ndra'o.
8 No ahatö zolohe ba lala huhuogu andrö! Ha niha zi fasoso khögu? Da mafaoma mafa'aso ndra'aga! Ha niha nudugu! Yamuhatö'ö ia khögu!
9 Hiza, si fa'awö khögu Zo'aya, Yehowa! — ha niha atö zangetu'ö hukugu? Hiza, ahori adudu ira, hulö mbaru [satua], i'a ira hama!
10 Ha niha ba khömi zangata'ufi Yehowa, ba yamufondrondrongo huhuo genoninia andrö: sanörö lala ba zogömi-gömi, si lö haga, ba ya manötöna ba döi Yehowa andrö, ba yamuhalö fangabe'enia Lowalanginia.
11 Ba ya'ami fefu, sangebua alitö, sanunu sulu fanunu nomo — ba mi'ae bakha ba hola-hola galitö andrö ba mifatöfa ami ba zulu andrö, nitunumi! Tangagu andre zamatörö khömi si manö; ba zafökhö khömi mileagö tou ami!

Faza 51

I. Ifuli itaru'ö Ziona andrö, si no adudu, Yehowa 

1 Mifondrondrongo khögu, ya'ami solohi fa'atulö, ya'ami sangalui Yehowa! Mifaigi gowe andrö, börötami ba wanoto ya'ami mege ba bawa mba'a andrö ba nikhao ya'ami!
2 Mitöngöni [duami] Aberahamo andrö, furugömi ba [awemi] Sara, sadono ya'ami; ha sa samösa ia, me ukaoni ia, ba no ufahowu'ö ia, ba no atö ube'e!
3 Irara sa'ae Ziona Yehowa, irara fefu gadudula khöra: ibali'ö tanö omasiö danö si mate andrö khöra, ba si lö hadia ia zauri mege, ba ibali'ö kabu Yehowa. Fa'owua-wua dödö ba fa'omuso dödö zi falukha ita ba da'ö, fangandrö saoha gölö ba fanunö, sebua li.
4 Mifondrongondrongo khögu ya'ami banuagu, mibe'e mbörö dalingami, ya'ami niha khögu! Me i'otarai ndra'o famahaö, awö huku andrö khögu, haga ba niha baero.
5 No ahatö wa'atulö andrö khögu, i'ogomuzaö alua wangorifi andrö khögu ba tangagu andre zanguhuku niha baero. Manötöna khögu hulo misa, ladöna-döna nilau dangagu.
6 Mifaöga hörömi miyaŵa ba mbanua si yaŵa ba mifaigi tou danö: taya sa dania mbanua si yaŵa, si mane simbo, ba tanö, ba adudu, si mane baru [satua], ba sowanua yaŵa, ba mate tou, fa'amate ndri mböhö; ba fangorifi andrö khögu, ba si lö aetu ba fa'atulö andrö khögu, ba si lö tebulö.
7 Mifondrondrongo khögu, ya'ami si no mangila satulö, ya'ugö banua si so ba dödö oroisa andrö khögu: böi ata'u ami, na la'o'aya ami niha, ba böi tokea ami, na latandraŵaisi ami.
8 I'a sa dania ira hama, hulö nukha ba ifemanga mbaru luo ira teatea: ba fa'atulö andrö khögu, ba si lö aetu, ba fangorifi khögu, ba irugi wondrege ma'uwu mitou.

 II. I'efa'ö ira dania si mane fangefa'önia ya'ira ba danö Miserayi 

9 Faoso ba, faoso ba! Olohuni ndra'ugö fa'abölö, ya'ugö tanga Yehowa andrö! Faoso, si mane ba götö föna, ba nga'ötö me föna sibai! Hadia, tenga ya'ugö zi ö'ötö Rakhaba Miserayi andrö, tenga ya'ugö zangahandro ulö naga andrö?
10 Hadia, tenga ya'ugö zi ogo'öisi asi, asi andrö, si no ebua? sombali'ö lala niha toyo nasi, ena'ö la'ila latörö ni'orifi andrö?
11 Mangawuli ni'orifi Yehowa andrö, manunö-nunö ira wangawuli ba Ziona Fa'omuso dödö si lö aetu yaŵara; falukha ira wa'owua-wua dödö ba fa'iki; ba fa'abu dödö ba fangarö-ngarö, ba no taya!
12 Ya'o, ya'odo zondrara tödömi! Ha niha ndra'ugö, wa ö'ata'ufi ena'ö niha, si mate dania, ba ono niha, sariri dania, hulö ndru'u?
13 Awö wa olifu'ö Yehowa, somböi ya'ugö, samologö banua si yaŵa ba solata tanö, wa fadoro ma'öma'ökhö manizi-nizi ndra'ugö ba wönu zamakao [ya'ugö] andrö, hulö na sangalui famakiko ya'ugö? Ba heza so iadae wönu zamakao andrö?
14 Lö ara, ba tetoto'ö wesu zi no teköröbu andrö, lö mate ia welalö ba gohokoho ba tenga sambö ö ia.
15 Me si ndruhu Lowalangiu ndra'odo, ya'odo Yehowa, samodulu asi, fa mu'ugu ndrulunia: Yehowa ngahönö döinia!
16 Ba no ube'e ba mbeweu daroma ligu ba ba lumö dangagu ubini'ö ndra'ugö, ba wamologö banua si yaŵa ba ba wolata tanö [zamuza tö] ba ba wanguma'ö ba mbanua Ziona: Banuagu ami!

 III. Ösi mako wönu andrö, nibadura, ba ifabadugö sa'ae ba nemalira 

17 Faoso ba, faoso ba! Fazaŵa'ö, ya'ugö banua Yeruzalema, si no mamadu ösi mako wönu andrö, nitema ba danga Yehowa: no öbadu nösi dalosu mako andrö, salimbuanö ita, no ösowo.
18 Ba samösa lö samasao ya'ia iraono andrö, si no tumbu khönia, samösa lö solohe tangania, iraono andrö ni'e'ebuania.
19 Dua balö zi no göna ndra'ugö — ha niha zahakhö tödö ya'ugö? Fanudugö awö worasa, ba fa'olofo, awö mbawa zi'öli; he uwisa wondrara tödöu?
20 No tegaölö tou nono matua khöu, mabu, ba zinga newali fefu, hulö mböhö ba gu'ö, no mabu ira fönu Yehowa andrö, fanegu Lowalangiu.
21 Andrö fondrondrongo da'e, ya'ugö sebua famakao, si no mabu, ba tenga si mabu tuo!
22 Da'ö niŵa'ö Zo'aya ya'ugö, Yehowa, Lowalangiu andrö, solohe ba wa'atulö huhuo mbanuania: Hiza, no uheta ba dangau mako zalimbuanö niha, talosu mako wönugu andrö — alakha lö öbadu sa'ae.
23 Ba ube'e ba danga zamakao ya'ugö andrö, sanguma'ö khöu: Faöndrö'ö, ena'ö matörö hulumö! — ba tobali öbali'ö tanö tou, öbali'ö lala hulumö, lala zanörö ya'ia.

Faza 52

I. Famarou tödö mbanua Ziona, ena'ö omuso dödö 

1 Faoso, ya'ugö banua Ziona, faoso ba! Olembe wa'abölö! Onukha mbaru ba walöŵa andrö khöu, ya'ugö Yeruzalema, banua ni'amoni'ö andrö! Lö'ö sa'ae ihundragö golayamamö si lö muboto ba he si so da'i.
2 Anotogö gawu-gawu andrö, si no falemba khöu; fazaŵa'ö, dadao, ya'ugö Yeruzalema. Heta wesu andrö ba mbagiu, ya'ugö ono Ziona alawe, nira'u mege!
3 Imane sa Yehowa: No mu'amawa ami lö böli, ba nihöli göi ami, lö höli.
4 Da'ö sa niŵa'ö Yehowa: Ba danö Miserayi numalö misi tou mbanuagu föna, fa si fatewu ira ba da'ö, ba Dawa Asiria andrö, ba no lafakao ira lö sulö.
5 Ba iada'e, ba hadia nihalögu ba da'e, iŵa'ö Yehowa, me no la'oloi'ö manö mbanuagu andrö lö böli? Fayaŵa zamatörö ya'ira, iŵa'ö Yehowa, ba te'o'aya döigu lö mamalö-malö, ma'öma'ökhö.
6 Andrö ya aboto ba dödö mbanuagu andrö döigu, ya aboto ba dödöra, na luo da'ö, wa no ya'odo zanguma'ö: Ya'e ndra'o!
7 Ha lö omasiö ba hili gahe zanuriaigö fa'omuso dödö, sangombakha fa'atulö, solohe turia somuso dödö, sangombakha fangorifi, sanguma'ö ba mbanua Ziona andrö: "Razo Lowalangiu andrö!"
8 Fondrondrongo, mu'ao zanaro andrö khöu, dozi ira ma'iki, me i'ila höröra wangawuli Yehowa ba Ziona, anehe ira.
9 Mi'a'ki, ya'ami adudula Yeruzalema dozi, mifarongogö; irara sa'ae dödö mbanunia Yehowa, i'orifi Yeruzalema!
10 Isa'i'ö da'io mbaru Yehowa ba da'ionia ni'amoni'ö andrö, ba zanehe niha baero andrö, fefu; ba la'ila dania wangorifi andrö khö Lowalangi dozi fondrege danö!
11 Milabu, milabu! miheta ami ba da'ö! Böi mibabaya hadia ia zi ta'unö! Miheta ami khöra! Mihaogö ami, ya'ami solohe fakake andrö khö Yehowa!
12 Tenga sa sida'idai ami, wangeheta ya'ami, ba tenga soloi ami wofanö; mowaö-waö sa'ae fönami Yehowa ba moroi furimi Lowalangi Ndraono Gizeraeli.

 II. Fa'asalaŵa genoni Lowalangi andrö ba fa'anumanania göi 

13 Hiza, mofozu wolau genonigu andrö: sanöi dania ia, salaŵa ia, yaŵa sibai!
14 Si mane fa'atobali dödö zato mege khöu — wa'atobali mege nga'eu, tenga famaedo niha sa'ae wamaigida, ba tenga sa'ae nga'eu nono niha nga'eunia andrö —,
15 si manö dania, wa ato zi tokea soi niha ibe'e; börö ia dania, wa so razo si lö hede-hede, me la'ila zi lö murai mutunö khöra ba me larongo zi lö murai murongo ba khöra.

Faza 53

I. Fama'ele'ö famakao Mesia andrö, salahi niha 

1 Ba ha niha zi faduhu tödö ba ni'ombakha'ö khöda, ba tanga Yehowa andrö — ba ha khö tefa'ele'ö!
2 No manöi ia, fönania, hulö lewiö, hulö lewiö ba ŵa'a, moroi ba danö si no oköliköli. Lö fonga'eu ba lö famoadu, fa tafaigi ena'ö ia, ba tenga omasiö, wamaigida ya'ia.
3 Ni'ositengagö ia ba ni'erogö niha bö'ö; niha si no fahöna fa'afökhö ba si no to'ölö ba wökhö. Ni'ositengagö ia, irege labalugö mbawara fönania ba fa lö ba dödöda ia.
4 Ba fökhöda nilu'inia ba no ihare'ö khönia zafökhö khöda; ba ba dödöda, ba ni'otu'ö ia, nibözi-bözi Lowalangi ba nifakao.
5 Ba no lalöda sa mbörö, wa tefesokho ia, ba horöda mbörö, wa terasa ia. Ya'ia zolu'i huku, ena'ö sohahau tödö ita, ba moroi ba zokhonia, wa no döhö wökhöda.
6 Dozi ita, ba no elungu, hulö mbiri-biri, ha lalania ni'ila zamösana; ba no ihare'ö khönia Yehowa horöda, dozi ita.
7 Nifakao ia, he ŵa'ae iköwö ia ba itaha ba lö hede-hedenia, hulö nono mbiri-biri ni'ohe ba wanaba, ba hulö zigelo mbiri-biri, si lö hede-hede ba danga zoguti bunia, si manö göi wa lö hede-hedenia.

 II. Lua-lua nitörönia andrö, si so lakhömi 

8 Famununia wamakao andrö ba huku andrö, ba ha niha ba zi faendronga khönia andrö zame'e ba dödö, wa no olalöŵa niwada andrö mbörö, wa tetibo ia moroi ba danö niha sauri, wa göna famunu ia?
9 Ba ngai zebua horö labe'e lewatönia ba ba ngai zolau si lö sökhi, me no mate ia, he ŵa'ae lö nifazökhinia si lö sökhi ba he ŵa'ae lö falimosa ba mbewenia.
10 Ba no omasi Yehowa ifufu, ifofökhö. Na no ibe'e sumange fameta horö nosonia, ba i'ila nga'ötö, anau nosonia, ba mofozu ba dangania zomasi Yehowa.
11 Börö wa'erege dödönia andrö, wa i'ila dania zahono dödönia. Ba wa'aboto ba dödönia andrö, ba ato dania zi falukha fangatulö, ibe'e enonigu satulö andrö, ba lalöra andrö, ba ya'ia zolu'i.
12 Andrö ube'e dana khönia ba zato andrö, ba ya'ia zamaosa ba zato ahulua ba wanuwö, böli gölönia, me no ibe'e ni'etu'ö nosonia ba me no tebe'e awö zolalö ia, lö lai wa no ilu'i horö sato andrö, awö wa no mangandrö ia salahi zolalö.

Faza 54

I. Ifuli fawu'u li Yehowa ba Ndraono Gizeraeli, fa'ebua dödö 

1 Owua-wua'ö dödöu, ya'ugö si lö ono, si lö irai madono! A'iki ba lau liwaliwa, ya'ugö si lö irai afökhö hulu! Noa sa'ae oya nono matua khö zi lö awö'awö, moroi ba zi no muhalö donga, iŵa'ö Yehowa.
2 Ebolo'ö naha noseu, alakha ebolo sibai zagö nahiau andrö, labe'e; böi tenaŵa! Anau'ö gasönia, aro'ö wanaru'ö!
3 Öfa'ese sa dania ndra'ugö, ba gambölö ba ba gabera: Labe'e dania barö mbawara soi [bö'ö] ma'uwumö andrö ba lafuli lafo'ösi mbanua si lö niha sa'ae.
4 Böi busi dödöu, tenga nibe'e ba zi lö boto ndra'ugö, ba böi aila'ö, tenga sa safusi bawa ndra'ugö dania. Olifu'ö sa'ae dania wa'ailau andrö, me ono alawe na ndra'ugö, ba lö'ö sa'ae itörö tödöu wa'ailamö andrö, me lakha mbanua ndra'ugö.
5 Fo'omou sa'ae zomböi ya'ugö andrö: Yehowa ngahönö döinia; ba sangorifi ya'ugö Ni'amoni'ö Ndraono Gizeraeli andrö: Lowalangi zi sagörö uli danö döinia.
6 Noa sa ikaoni ndra'ugö Yehowa, amaedola ndra'alawe ni'erogö mege ba si no abu sibai tödö; ba si bohou muhalö —, ba hadia, ni'erogö da'ö? iŵa'ö Lowalangi.
7 Duhu, no u'erogö ndra'ugö, si lö arara, ba u'ebua'ö wa'ahakhö dödögu, wangahatö'ö ya'ugö khögu.
8 Me tesao wönugu, ba no ubini'ö mbawagu khöu, si lö arara, ba ufuli uhakhösi tödö ndra'ugö, fa'ebua dödö si lö aetu, iŵa'ö sangorifi ya'ugö andrö, Yehowa.
9 Timba wa'anönö danö idanö andrö, me luo Noakhi, khögu da'ö: si mane fahölusagu andrö, wa lö tola ifuli inönöi danö idanö andrö khö Noakhi, si manö wahölusagu, wa lö'ö sa'ae mofönudo khöu, awö wa lö'ö sa'ae utegu'ö.
10 Alakha sa'ae aruru hili ba alakha mangiwa hili-hili, ba lö'ö sa tebulö khöu wa'ebua dödögu ba tebai mangiwa wawu'usa li andrö khögu, iŵa'ö sahakhö tödö khöu, Yehowa andrö.

 II. Edöna ifuli itaru'ö Ziona, ba wa'atulö 

11 He ya'ugö sabu tödö, nifaheu nangi, si lö fondrara tödö! Hiza, ube'e latalatamö weremata manika ba ufotoyo ndra'ugö feremata nila.
12 Ba yasia ube'e mbumbu gölimö ba bawa gölimö, ba feremata ita, be fefu gowe nolamö andrö, ba batu indra'indra.
13 Ba onou fefu, ba nifahaö Yehowa; ebua wa'ohahau dödö nonou andrö.
14 Fa'atulö dania latalatamö, fangaro; ya aröu khöu wamakao! alakha lö ata'u'ö ba ya aröu gameta'uö, lö'ö sa ihatö'ö ia khöu.
15 Ba na so zi fa'udu khöu, ba ma'ifu tenga nilau dödögu: gofu ha niha zi fasöndra khöu, ba si tekiko!
16 Hiza, ya'o zomböi siambu andrö, si duruduru'ö si'öli ba galitö, samazökhi fangöna, nekhe-nekhe dangania; ya'o göi zomböi samakiko, ba wamufu ya'ia.
17 Fefu wangöna, nibago ba wamakiko ya'ugö, ba si lö boto ba dozi lela si fa'udu khöu, hadia ia huhuo, ba ö'ila ölaŵa. Da'ö dana khö genoni Yehowa andrö, awö wangatulö andrö, si falukha ira khögu, iŵa'ö Yehowa!

Faza 55

I. Famarou tödö, ba wangai fa'ebua dödö Lowalangi andrö 

1 He ya'ami, sowökhi tödö, fefu, mi'ondrasi nidanö! Ba ya'ami si lö balazo, mi'aine mi'öli mböra ba mi'a! Mi'aine, mi'öli mböra, ba agu ba susu, saoha gölö!
2 Hana wa edöna mitulo gana'a, böli zi tenga ö, ba ölömi, ba zi tebai abuso ami? Ba mifondrondrongo khögu, ba misöndra ömi zi sökhi ba möi fangokafu dödömi zatabö.
3 Mibe'e mbörö dalingami ba mi'ondrasi ndra'odo! Mifondrondrongo, ena'ö tedou nosomi! Ba ulau fawu'u li khömi, si lö tebulö: — fa'ebua dödögu andrö khö duami Dawido, si tebai awu'a!
4 Hiza, no ube'e samaduhu'ö ia, ba niha baero salaŵa ba samatörö soi niha.
5 Hiza, ökaoni dania soi si lö örai mila, ba la'ondrasi ndra'ugö niha si lö irai fa'ila li khöu. Börö Yehowa, Lowalangiu andrö, Ni'amoni'ö ndraono Gizeraeli andrö, me no ifolakhömi ndra'ugö.
6 Mi'alui Yehowa, fatua i'oro'ö ia, mi'angaröfi li ia, fatua ahatö ia.
7 Sebua horö, ba yamuröi lalania andrö, ba si lö atulö ba yamuböhöli nikhoi dödönia, yamufuli ia khö Yehowa, ba ihakhösi tödö; ba khö Lowalangida, sangöhöna dania fame'e aefa horönia.

 II. Mofozu nikhoi dödö Lowalangi ba wangorifi niha 

8 Me no imane Yehowa: Bö'ö gera-eragu ba bö'ö gera-erami, bö'ö lalami ba bö'ö lalagu.
9 Fa'alaŵa mbanua si yaŵa yaŵa danö wa'alaŵa lalagu moroi ba lalami, ba si manö wa'alaŵa gera-eragu, moroi ba gera-erami.
10 Hulö deu andrö, si otarai mbanua si yaŵa ba si lö mangawuli ba da'ö, — na lö nibasöinia tanö, fangatabö zinanö, na lö nibe'enia auri zinanö wangasogö tanömö ba wanaru ba balazo, ni'a —
11 si manö daroma ligu andrö, si otarai mbawagu: lö mangawuli khögu lö boto, atö na no mofozu zomasido ibe'e ba na no ifalua ba nifa'ohe'ögu ya'ia!
12 Fa'omuso dödö sa khömi ba wofanö ba tefasao ami, lö hadia ia. Ma'iki hili ba hili-hili fönami, ebua li, ba molau tatawo fefu hogu geu ba mbenua.
13 Auri sa'ae ndruria salahi manaze, ba salahi lato, ba malimbi. Ba tobali fangebua döi Yehowa, tandra si lö tebulö, si tebai mate.

Faza 56

I. Niha baero, solo'ö oroisa, ba tefolala göi ba nomo Yehowa andrö 

1 Da'ö niŵa'ö Yehowa: Mitörö lala ba milau zatulö. Lö ara tö, ba so wangorifi andrö khögu ba tefa'ele'ö wa'atulö andrö khögu.
2 Ya ahowu niha solo'ö da'e ba ono niha, si lö mamöhöli: samaigi fa böi telau zalakha ba luo sabato, ba sanaha tangania, fa böi ibabaya si lö sökhi!
3 Ba niha bö'ö andrö, si olembai Yehowa, ba böi yamuŵa'ö tödönia: Lö zi lö itibo'ö ndra'o banuania Yehowa! ba nikhai andrö, ba böi yamuŵa'ö: Hiza, töla geu si no mate ndra'odo!
4 Da'ö sa'ae niŵa'ö Yehowa: Nikhai andrö, si amoni'ö luo sabato andrö khögu ba sangalui somasi ndra'o ba si lö mamöhöi fawu'usa li andrö khögu,
5 ba ufoharefa ba gosali khögu ba yomo ba mbanuagu, ba ufotöi, si sökhi moroi ba nono matua ba moroi ba nono alawe: töi si lö tebulö ba si tebai mate ube'e ba zamösana.
6 Ba niha bö'ö andrö, si olembai Yehowa, ba wangai halöŵönia ba ba wangomasi'ö töi Yehowa, ba we'amöi enoninia: dozi si lö mame'e tekiko luo sabato ba si lö mamöhöi fawu'usa li andrö khögu,
7 ba u'ohe mangawuli ba hili ni'amoni'ö andrö khögu, ba omuso dödöra ba nomo wangandrö andrö khögu ube'e: somasido dania zumange nitunu ba sumange nitaba, khöra, ba naha wame'e sumange andrö khögu; omo wangandrö ba niha fefu sa döi nomogu andrö dania.

 II. Fanegu sanaro Iraono Gizeraeli andrö, si no au'a 

8 Da'ö niŵa'ö Zo'aya, Yehowa, sangozaragö sizaewe Iraono Gizeraeli: Utohugö na wangozaragö, ni'orudugö ba ni'ozaragö andrö.
9 Mi'owuloi ami, ya'ami saliŵa-liŵa ba mbenua, mi'aine, ba wemanga, ya'ami utu ndru'u barö gatua!
10 Sanaro andrö khöra, ba no au'a, dozi ira, ba lö fa'aboto ba dödö: no fadoro asu si lö lili, si tebai mukau; no lafadölö ira tou, mangifingifi, alau-lau hörö.
11 Ba asu andrö, ba sanani, tebai abuso, — ba ya'ira andrö, kubalo andrö, ba tebai labe'e mbörö dalingara. Itörö lalania zamösana, dozi lafaigi heza lasöndra harera, no fagölö-gölö.
12 [Lamane]: "Mitabu, da'uhalö nagu ba tabadu zi mabu ita. Ba si mane ma'ökhö göi mahemolu, niforege!"

Faza 57

I. Fanegu Iraono Gizeraeli ba wame'e adu andrö 

1 Tekiko zatulö tödö, ba lö sabu tödö ba da'ö. Mate manö zadölö tödö, ba lö sanöngöni, wa no börö walösökhi andrö, ba niha, wa mate manö zatulö tödö.
2 Ohahau dödönia we'amöi barö danö: mörö ira ba dufora, ya'ira si no manörö lala sadölö.
3 Ba ya'ami, ba mi'ae ba da'e, ya'ami ono zebua elemu ira alawe, ya'ami nga'ötö zohorö; sabao ninami.
4 Ha niha atö ni'ig-i'igi'ömi? Ha khö mifaboka mbawami, ha khö mi'oro'ö lela? Hadia, tenga ono si no fabali khö namara ami, nga'ötö walimosa andrö?
5 Si no abao ba mbörö ndruria, barö geu sobulu fefu; sanaba bagi nonora ba ndraso, ba ba dögi narö gara misa.
6 No öhalö khöu ösa gara salösö ba ndraso, ya'ia nituyumö tana khöu! No öfaduwa khönia zumange nibadu, no öbe'e zumange ni'a.
7 Hadia, utehe da'ö? Ba zuzu hili sebua ba salaŵa öbe'e wörömamö: ba da'ö göi möi'ö yaŵa, ba wanaba sumange.
8 Ba gero lagö mbawandruhö ba ba zi tambai gehomo öbe'e dandra andrö khöu, noa sa öheta gambalamö, wangerogö ya'odo, mörö'ö ba dufou, öbologö, mamagölö ndra'ugö khöra: omasi'ö na mörö ira ba ngaiu, öfaigi zogawi tanga ya'ugö.
9 No möi'ö khö razo andrö, no ö'ohe wanikha, oya öfake dalu-dalu nigule'ö, ba irugi ba zaröu öfatenge zinengeu, irugi zabakha si tou, ba mbanua tou.
10 Ba wa'asese wangörö-ngörö andrö erege dödöu, ba lö'ö sa öŵa'ö: Ubato! Tenga si mate na dangau, ö'ila, ba ikhamö na fa'abölöu.
11 Ha niha atö zaila'ö, ha niha zata'u ndra'ugö, wa si falimo ndra'ugö, wa olifu'ö ndra'odo, wa lö ba dödöu sa'ae ya'o? Tenga si manö: me lö hede-hedegu, si no arara, — andrö wa lö'ö sa'ae ö'ata'ufi ndra'odo!
12 Da'ufarongogö wa'atulö andrö khöu, ba nilaumö andrö, — ba si lö guna khöu.
13 Na mangarö-ngarö'ö, ba ndramu'orifi'ö nihönamö andrö [adu andrö]: ba ahori humombo ba nangi, i'oloi'ö oho. Ba si saŵa ya'odo, ba khönia danö, khönia hili ni'amoni'ö andrö khögu!

 II. Ba zangide-ide'ö ya'ia tefabu'u wa'ohahau dödö, ba khö zebua horö, ba lö fa'ohahau dödö 

14 Ba andrö imane Mifolala, mifolala! Mihaogö lala! Miheta zi fatimba ba lala mbanuagu andrö!
15 Da'ö sa niŵa'ö zalaŵa andrö sebua lakhömi, si lö tebulö ba dadaoma zalaŵa, sotöi "Ni'amoni'ö," [imane]: Ba zalaŵa yaŵa so nahiagu ba ni'amoni'ö ndra'o, ba ba si no arasa tödö ba si lö fayaŵasa dödö, ba udou'ö wangorifi zi lö fayaŵasa dödö ba ufuli u'orifi dödö zi no arasa!
16 Tenga si lö mamalö-malö watahisagu ba tenga si lö aetu wönugu, ariri sa ena'ö fönagu gehehara, awö noso andrö, niwöwöigu.
17 Börö lalönia andrö, fa'omasinia gana'a, wa no mofönu ndra'o, ba no u'otu'ö ia; no ubini'ö ndra'o ba sofönu ndra'o, ba no i'erogö [ndra'o], itörö lala somasi ia.
18 No u'ila lalania andrö, ba edöna ndra'o u'orifi ia; u'ohe dangania ba urara dödönia, tödö zabu tödö andrö khönia.
19 Ya'ia sangasogö bua-bua mbewe: "Fa'ohahau dödö, fa'ohahau dödö, he ba zahatö ba he ba zaröu," iŵa'ö Yehowa, "ba u'orifi ira."
20 Ba sebua horö andrö, ba no hulö nasi sebua dulu, tebai sa'ae ahono, ba iohe'ohe miyaŵa dai mba ba solotu dulunia andrö.
21 Ba zebua horö, ba lö fa'ohahau dödö, iŵa'ö Lowalangigu.

Faza 58

I. Fane gu famini tödö andrö 

1 Ao, forege; böi bato! Ebua'ö liu, amaedola li dorofe, si terongo ba zaröu; ombakha'ö ba mbanuagu laröra, ba ba ma'uwu Yakobo farongogö horöra?
2 Ba lazofu-zofu zui ligu, bongi ma'ökhö, omasi ira la'ila lala andrö khögu! Si mane banua si no molau satulö ba si lö irai mondröi lala Lowalangira andrö: la'andrö khögu u'atulö'ö wangetu'ö huku, omasi ira na to'ele Lowalangi. [Lamane]:
3 "Hana wa mamoni ba gö ndra'aga, ba lö ö'ila, ba hana wa mafakao ndra'aga, ba lö sanehe ndra'ugö?" Ba na luo mamoni ami, ba mihalö-halö göi halöŵömi, ba mifakao zohalöŵö khömi, fefu!
4 Ba wasosota ba ba wagua-guasa aekhu wamonimi andrö, ba ba wabagosa; famonimi ma'ökhö, ba tenga ena'ö tefondrondrongo si yaŵa wangandrömi andrö.
5 Hadia, si manö maö wamoni somasi ndra'o: na ifakao ia niha ma'ökhö? na ikaöndrö ia, hulö kölöyömö ba na i'anufo goni ba awu — hadia da'ö öfotöi famoni, da'ö öfotöi luo somasi Yehowa?

 II. Ha ba wa'atulö dödö si ndruhu-ndruhu ba ba wa'omasi nawö tesöndra wangorifi ba howu-howu 

6 Hadia, tenga da'ö wamoni somasi ndra'o: na latoto'ö wesu zi lö horö ba na laburusi mböbö galo mbagi andrö, na la'efa'ö nifakao ba na larasa galo mbagi, fefu?
7 Ena'ö öfosasi göu ba zolofo ba ena'ö ö'ohe yomo khöu zi numana, si lö nahia; na ö'ila zi lö balu-balu, ba ena'ö na öfonukha, ba fa böi ö'erogö wöfö nösiu?
8 Awena dania tumbu haga khöu si mane fa'atumbu zi moluo, ba mangaösö wa'adöhö wökhöu; mowaö-waö fönau wa'atulömö, ba lakhömi Yehowa moroi furiu ba lala.
9 Ba mu'ao ndra'ugö ba itema liu Yehowa; ö'angaröfi li ia, ba imane: Ya'e ndra'odo! Na öbato wangöhöndrögö awöu, na lö'ö sa'ae ötuturu niha, ba na öbato wanandraŵaisi awöu.
10 Na öbe'e ba zolofo mbalazou [somasi'ö] ba na örara dödö zebua famakao, ba humaga haga andrö khöu ba zogömi-gömi, ba hulö haga ba zi laluo zogömi-gömi andrö khöu dania.
11 Ba lö ibato wamasao ya'ugö Yehowa; i'abusoi'ö ndra'ugö ba danö si no oköliköli, i'abe'e'ö dölau. Ba tobali hulö kabu nihaogö famatörö idanö ndra'ugö, hulö gumbu, si lö aetu idanö.
12 Ba awöu andrö, ba la'otomosi zui gadudula andrö, si no arara: dayadaya ba götö föna öfuli öfa'anö. Ba labe'e töimö "Zangazökhi sadudu" ba "Sangehao lala, ena'ö ta'ila ta'iagö da'ö."
13 Na lö ölau zalakha ba zabato, fa böi öhalö halöŵöu, na luo ni'amoni'ö andrö khögu; na öbe'e töi zabato "omasiö" ba töi luo ni'amoni'ö andrö khö Yehowa "nifosumange" ba na öfosumange ia, fa böi öhalö halöŵöu ba fa böi ölau nilaumö, awö deatea mbewe andrö. —
14 Ba tobali omasiö khöu Yehowa, ba ufatörö ndra'ugö ba zohili tanö, ba ube'e öu dana khö wurugömö Yakobo andrö. Hiza, no taroma li Yehowa!

Faza 59

I. Horö Ndraono Gizeraeli wamabali ya'ira khö Lowalangira 

1 Hiza, tenga sambö danga Lowalangi, ba wangorifi, ba tenga safiso ia, fa lö ifondrondrongo.
2 Ha olalöŵami zamabali ya'ami khö Lowalangimi, ba horömi andrö mbörö, wa ibini'ö mbawania khömi, ba wa lö mamondrongo.
3 Me no oi do dangami ba me no falemba ba durumi lalö; no faya wehede mbewemi, ba lelami andrö, ba no ilau zi lö sökhi.
4 Lö satulö fangombakha hadia ia, ba lö sanörö lala, wangetu'ö huku: — ba zi lö boto abe'e dödöra, ba lalau waya; abeto ira famakao, ba la'adonogö wamakiko!
5 Lafaukhu gadulo gulö ba lasoso gu'ö galaŵa; si manga gadulo andrö khöra, ba mate, ba na laboto, ba alua nono gulö.
6 Tenga baru dania mbeweŵö andrö khöra, tebai tahalö balu-baluda nilaura; folaura andrö, ba no folau famakiko, famalangögö halö-halöŵö dangara.
7 Ba zi lö sökhi isaŵa ahera ba alio ira, ba wame'e aduwa ndro zi lö horö; era-era ba wamakiko gera-erara; fanudugö ba famufu ba lalara.
8 Lala wa'atulö, ba lö la'ila; lö satulö ba döröŵara andrö; no labila'ö khöra lalara andrö, ba ba zanörö ya'ia, ba samösa lö sangila fa'atulö.

 II. Andrö göna fotu ira 

9 Andrö wa no aröu khöda zadölö lala, ba lö ikhamö ita fa'atulö. Tadöna-döna haga, ba hiza zogömi-gömi; tadöna-döna wa'amoluo — ba tadörödörö zi bongi.
10 Tabaya-bayaisi, hulö niha sau'a, ba zinga göli, hulö zi lö hörö, wa tabaya-bayaisi misa; ba zi laluo manendre ita, hulö na agömi-gömi na; hulö zi mate ita bakha ba hunö zi lö fökhöfökhö.
11 Ba mundröndröndröndrö ita, hulö mberua, ba fakore hulö marafadi, lö mamalö-malö. Tadöna-döna zadölö lala, ba lö'ö; tadöna-döna wangorifi, ba no aröu khöda.
12 Noa sa fahöna golalöŵama khöu, ba i'ombakha'ö ndra'aga horöma: aboto sa'ae ba dödöma lalöma andrö, ba no ma'ila zalama.
13 No ta'erogö Yehowa, no falimo ita khönia; no tabato wolo'ö khö Lowalangida; famalangögö ba fa'erosa huhuoda; no abeto dödöda fehede faya, ba tafalua moroi bakha.
14 Tetimba mifuri zadölö lala, ba ba zaröu so wa'atulö; fa'aduhu andrö, ba manendre ba kade; ba fa'adölö, ba tebai isöndra mbawa lala.
15 Ba tobali lö falukha zi duhu, ba si lö mombambaya si lö sökhi, ba no aekhula zorabu. Me i'ila da'ö Yehowa, ba fatuwu khönia, wa lö satulö sa'ae.

 III. Ba ba gafuriata, ba ihakhösi tödö ira Lowalangi 

16 Ba i'ila wa samösa lö niha, ba ahöli-höli dödönia, me lö sombelegö ya'ia mena'ö, awena ilau manö tangania, ba fa'atulönia zanolo ya'ia.
17 Ba i'angöröba wa'atulö ba i'okofia detenaulu fangorifi andrö; i'obaru mbaru ba wolau balö ba i'olohuni ia fönu baru sebua khönia.
18 Isulöni nilau andrö: fönu ba nudunia ba sulö ba nemalinia; isulöni ba hulo andrö nilaura.
19 Ba la'ata'ufi dania döi Yehowa tanö ba gaekhula luo, ba lakhöminia tanö ba gatumbukha; itörö sa dania, hulö nidanö sise'ise ungo, nibözi nangi andrö khö Yehowa.
20 Ba ba mbanua Ziona, ba möi ia sangorifi ba ba ma'uwu Yakobo andrö, samalalini era-erara, sondröi lalöra andrö, iŵa'ö Yehowa.
21 Ba ba khögu andre, ba da'ö wawu'usa li andrö khögu khöra: Ehehagu andrö, si no ahono khöu, ba taroma ligu, nibe'egu ba mbeweu, ba lö aefa dania ba mbawau, ba he ba mbawa nga'ötömö ba he ba mbawa ma'uwura zui, iŵa'ö Yehowa, i'otarai da'e, irugi zi lö aetu.

Faza 60

I. Fama'ele'ö fa'atumbu haga ba Ziona ba fangawuli niha baero khö Yehowa 

1 Faoso, yamohaga ndra'ugö; noa sa so hagamö andrö, no humaga yaŵau lakhömi Yehowa!
2 Hiza sa: No tobalu sogömi-gömi danö ba si bongi zombalugö soi niha; ba yaŵamö, ba humaga Yehowa ba lakhöminia zi to'ele yaŵau.
3 Ba la'ondrasi dania haga andrö khöu niha baero, ba razo zangondrasi lakhömi andrö, si no humaga yaŵamö.
4 Faöga höröu, fakhölö'ö ba faigi: No owulo ira fefu, la'ondrasi ndra'ugö! La'otarai zaröu ono matua khöu, ba nilu'i ba lembe nonou alawe.
5 Ba na ö'ila dania, ba humaga mbawau [ba wa'omuso dödö], humufa dödöu ba ebolo; isaŵa sa'ae ndra'ugö ana'a si otarai nasi, möi khöu girö-girö niha baero.
6 Ihawui ndra'ugö fa'oya gondra andrö, ono gondra Midiano ba ono gondra Gefa; dozi so ira moroi ba Zaba: la'ohe gana'a ba kumöyö ba laturiaigö nilau Yehowa, fa'ebua döinia andrö.
7 Fefu mbiri-biri Gedara andrö, ba khöu owulo, ba balazi ndra'ugö mbiri-biri si matua ba Ndraono Nabayoti. Ba naha wame'e sumange khögu yaŵa numalö, omasiö, ba ufolakhömi na nomo lakhömigu andrö.
8 Ha niha da'ö sihombo moroi sa, hulö lawuo, hulö marafadi, sanaŵa nahiara?
9 Ya'odo sa nidöna-döna hulo andrö, ba sowaö-waö nowo Darisi andrö, ba wolohe mangawuli onou, moroi ba zaröu, fabaya ana'a ba firö khöra [ana'a soi andrö] börö döi Yehowa Lowalangiu, börö Ni'amoni'ö Ndraono Gizeraeli andrö, me no ifolakhömi ndra'ugö.

 II. Niha bö'ö zangaro Siona ba lafolakhömi 

10 Niha bö'ö dania zangaro öli khöu ba möi enoniu razora; ba wönugu sa ubago ndra'ugö mege ba ba wa'ebua dödögu andrö uhakhösi tödö ndra'ugö.
11 Ba bawa gölimö andrö, ba ma'öma'ökhö teboka, ba he ba zi bongi, ba lö lakusi, ba wolohe miyomo khöu ana'a niha baero andrö, ba awö fao razo.
12 Na so soi ba ma öri, si lö edöna möi barö mbawau, ba tekiko, ba lö zi lö ahori dania soi andrö.
13 I'ondrasi dania ndra'ugö lakhömi hili Libano andrö: berua ba simalambuo ba afoa, fefu, ba wamolakhömi naha ni'amoni'ö andrö khögu ba ba wangebua töi nahia gahegu andrö.
14 Ba laköwö ira wanaŵa ya'ugö ono zamakao ya'ugö mege, ba lasömba ndra'ugö ba gaheu dozi sanandraŵaisi ya'ugö mege, ba labe'e töimö "Mbanua Yehowa", "Siona Ni'amoni'ö Ndraono Gizeraeli andrö".
15 Usalahini khöu wa no ni'erogö ndra'ugö, wa no ni'ogorofi, irege samösa lö itörö niha: ube'e nisuno ndra'ugö, si lö mamalö-malö, omasiö, götö-götö wa'ara.
16 Ba öbadu nösi zusu niha baero, ba ösisiö mbalö meme razo; ba ya aboto ba dödöu, wa sangefa'ö ya'ugö ndra'odo, ya'o Yehowa, awö wa sangorifi ya'ugö zabölö ma'uwu Yakobo andrö.

 III. Lakhömi Yeruzalema si bohou andrö 

17 Salahi döla garamba ufabe'e'ö gana'a ba salahi zi'öli wirö, salahi geu döla garamba ba salahi gara zi'öli; ba ube'e salaŵamö wa'ohahau dödö, ba samatörö ya'ugö ube'e wa'atulö.
18 Lö'ö sa'ae terongo wamalangögö ba danömi, ba he famakiko ba fanudugö bakha barö nola khömi; "fangorifi" öbe'e töi gölimö ba "turia" öbe'e töi mbawa göli.
19 Lö'ö sa'ae moguna khöu luo, haga na ma'ökhö, ba lö'ö sa'ae humaga khöu mbaŵa, haga ba zi bongi; Yehowa sa'ae haga khöu, si lö tebulö, ba lakhömiu Lowalangimö.
20 Lö'ö sa'ae aekhu luo andrö khöu, ba baŵa khöu, ba lö tesa'a; Yehowa sa'ae haga khöu, si lö tebulö, ba sahori sa'ae mbaŵa wa'abu dödö andrö khöu.
21 Ba banuami, ba ha sambalö satulö tödö; khöra danö, si lö mamalö-malö; le wiö zinanögu [ira], omböila dangagu, ena'ö tobali lakhömigu.
22 Fondrege zide-ide, ba tobali hönö, ba fondrege tou, ba tobali soi sabölö: Ya'odo, Yehowa zamangaösö dania, na baŵania!

Faza 61

I. I'ombakha'ö Mesia andrö ndröfi wangorifi banua Lowalangi andrö, situgu ahatö sa'ae 

1 No ahono khögu Geheha Zo'aya andrö, Eheha Yehowa, me no ibayoini ndra'o Yehowa, ba wama'ema turia somuso dödö ba zebua famakao; no ifatenge ndra'odo, ba wodalu-daluni si no arasa tödö, ba ba wangombakha fangefa ba nikuru, ba famolala tödö ba nifobilagu;
2 ba wanuriagö döfi wa'omasi khö Yehowa ba baŵa wolau balö khö Lowalangida, ba wondrara tödö zabu tödö fefu.
3 Ba wama'ema ba zabu tödö andrö, banua Ziona, aya salahi nawu ba fanikha fa'owua-wua dödö, salahi wa'abu dödö, ba baru ba walöŵa, salahi wa'ata'u dödö bakha; ba labe'e dania töira "Döla geu wa'atulö", "Sinanö Yehowa", lakhöminia.
4 Ba lafuli la'otomosi gadudula, si no ara sibai, lafuli la'a'azökhi zadudu banua ndra tua, bohou labe'e mbanua niröi föna, adudula ba götö föna sa'ae.
5 So niha bö'ö, ba wokubaloi urifömi; niha bö'ö göi zonowi khömi ba sohalöŵö ba kabu nagu khömi.
6 Ba töimi, ba "Ere Yehowa;" "Enoni Lowalangida" labe'e töimi. Ömi dania mbalazo niha baero ba mikhamö gana'ara.
7 Dua winaeta dania zalahi wango'aya andrö mege, ba ma'iki dania ira, ndrohu-ndrohu, salahi wa'aila mege. Andrö wa dua winaeta dania khöra ba danöra: fa'omuso dödö si lö aetu lasöndra.
8 Me no somasi satulö ndra'odo, ya'o Yehowa, ba sogoro nirabu manö, ba wa lö atulö; ube'e mböli gölöra, lö falimodo, ba utehe khöra wawu'usa li, si lö tebulö.
9 Ba anehe dania niha baero ma'uwura, ba la'ila madoura soi bö'ö: dozi sangila ya'ira, ba aboto ba dödö, wa no mado nifahowu'ö Yehowa ira.

 II. Fa'omuso dödö ba gamabu'ula li Lowalangi andrö 

10 Ba omuso dödögu ba khö Yehowa, owua-wua dödögu ba khö Lowalangigu, me no ifonukha ndra'odo nukha fangorifi, me no i'olohuni ndra'o baru sebua fa'atulö andrö, si mane sangowalu, sangehao aya ba högö, ba si mane ono nihalö si onukha nukha ni'owalu.
11 Si mane tanö sa'ae, sauri sinanö, ba si mane kabu, ba zolöndru tanömö zinanö, si manö wa'amolöndru wa'atulö ba fa'ebua döi, ibe'e So'aya, Yehowa, ba zanehe niha baero fefu.

Faza 62

I. Tohu-tohu wamabu'u fangorifi Ziona 

1 Börö Ziona andrö, wa lö ubato wehede, ba börö Yeruzalema, wa lö ahono ndra'odo, irege alua zatulö andrö khöra, hulö haga, ba irege alua wangorifira, hulö zulu sihola-hola.
2 Ba la'ila zatulö andrö khöu niha baero, ba oroma lakhömiu ba zalaŵa fefu. Ba töi si bohou labe'e töimö, soroi ba li Yehowa.
3 Ba amaedola zaembu soadu ndra'ugö, ba danga Yehowa ba aya ba högö ba zalaŵa ba danga Lowalangiu.
4 Tenga töimö sa'ae "Niröi", ba tenga sa'ae "Tanö si mate" döi danöu andrö; "Fa'omasigu" labe'e töimö ba töi danöu, ba "Ni'owalu", me somasi Yehowa ndra'ugö ba me no amaedola ni'owalu danöu andrö.
5 Si mane ono matua, na i'owalu nono alawe, si manö dania wangai nonou ya'ugö, ba si mane fa'owua-wua dödö zangowalu nono nihalö andrö khönia, si manö dania wa'owua-wua dödö Lowalangiu ndra'ugö.

 II. Sanaro ba göli Yeruzalema 

6 Ba gölimö andrö, ya'ugö Yeruzalema, ba no ufataro zanaro: ma'öma'ökhö ba sara wongi, ba böi ndramubato we'ao; ya'ami samasugi ba dödö Yehowa [Siona], ba böi mibato!
7 Ba böi mibe'e ahono ia, irege i'azökhi Yeruzalema, irege ibe'e börö wanuno ba guli danö ma'asagörö!
8 No fahölu Yehowa ba dangania kambölö ba ba mbulökhania sabe'e andrö, [no imane]: Lö'ö sa'ae ululu ö nemaliu mbua nowi khöu, ba böi ndra mubadu niha bö'ö nösi mbua nagu khöu, si no erege dödöu.
9 Samasi zi manga ba lasuno Yehowa, ba saneteu bua zamadu ösi ba golayama ni'amoni'ö andrö khögu.
10 Mitörö, mitörö mbawa göli andrö! Mihaogö lala mbanua [da]! Mifolala! Mifolala! Miheta gara ba lala! Mitaru'ö döla mandrera, ba niha baero andrö!
11 Hiza, ifarongogö Yehowa, irugi ba wondrege guli danö, [imane]: Mimane khö nono Ziona alawe andrö: Hiza, so moroi sa wangorifiu! Hiza, fao khönia mböli gölö andrö, nibe'enia, ba mowaö-waö fönania zulö andrö khönia!
12 "Banua ni'amoni'ö" labe'e töira ba "Ni'orifi Yehowa"; ba töimö, ba "Ni'ondrasi", "Banua si tebai teröi."

Faza 63

I. Fango'aya emali mbanua Lowalangi 

1 Ha niha da'ö, si otarai Gedomo, soyo baru andrö, si otarai mbosera? Si no moadu sibai ba mbarunia andrö, si no fahöna fa'abölö, wanörö lalania andrö? Ya'odo da'ö, samabu'u fa'atulö, si no abölö ba wangorifi.
2 Hana wa no oyo mbarumö andrö, ba hana wa no hulö ba zanguhundra folazi mbua nagu nukhau?
3 Noa sa uhundragö wolazi, ha ya'oya'o, ba samösa lö awögu, niha baero. No uhundragö ba wönugu andrö, ba no uhösöini ba wa'abao dödögu, no tobali tokana ba nukhagu nösinia, oi ta'unö mbarugu ube'e.
4 Noa sa so ba dödögu mbaŵa wolau balö, ba no irugi döfi wangorifi andrö khögu.
5 Ba ufakhölö ndra'o, ba lö sanolo, ufaigi-faigi, no tobali dödögu, ba lö solului. Ba ulau manö bulökhagu, ba fa'abao dödögu andrö zanolo ya'odo.
6 Tobali uhundragö soi niha, ba wönugu andrö, ba umama, ba wa'abao dödögu; ahele ba danö nösira ube'e."

 II. Famasugi ba dödö fa'ebua dödö Lowalangi föna 

7 Da'usuno wa'ebua dödö Yehowa andrö, nilau Yehowa andrö soturia, dali nilau Yehowa khöda, ba fa'ebua dödönia andrö, soya finaeta, ba ma'uwu Gizeraeli, ni'amualagönia khöra, ba wa'ahakhö dödönia andrö, ba ba wa'afahöna wa'ebua dödönia.
8 Noa sa imane: Si ndruhu, banuagu ira, ono, si lö falimo; ba tobali sangorifi ya'ira ia.
9 Si tosasa ira, fefu, ba tosasa ia göi; ba i'orifi ira mala'ika andrö, khala-khalania: ba wa'omasinia ba me no alimagö ira khönia, i'orifi ira, ifazaŵa ira ba i'ohe, ero ma'ökhö ba götö föna andrö.
10 Ba ya'ira: ba sabe'e tandro ba labusi dödö Gehehania ni'amoni'ö andrö, ba tobali si fa'udu khöra ia: ya'ia zi fasuwö khöra.
11 Awena itörö tödö mbanuania götö föna andrö, me luo Moze [ba lamane]: Heza so zolohe miyaŵa ya'ira moroi ba nasi, fabaya kubalo rorogöfönia andrö? Heza so zame'e Ehehania ni'amoni'ö andrö ba dödöra?
12 Ifao khö Moze ba gambölönia mbulökhania solakhömi andrö, ifabali nidanö fönara, ba wangai töi khönia, si lö tebulö.
13 Ifatörö ira ba mbalö molö, si mane kudo ba mbenua salo'o, lö alau.
14 Si mane öröbao, si möi mitou ba ndraso i'ohe ira ba zahono ira Eheha Yehowa. Si manö woloheu banuau, ba wangai töi si teturia khöu.

 III. Fangandrö, ena'ö ifuli ihakhösi tödö mbanuania 

15 Faigi moroi yaŵa ba zorugo, nehegö moroi ba nahiamö andrö ni'amoni'ö ba solakhömi! Heza so wa'aukhu dödöu andrö ba fa'abölöu? Ötaha khögu wa'ahakhö dödöu ba fa'ogolönia!
16 Amama sa atö ndra'ugö! [Tuama] Aberahamo andrö, ba lö'ö sa aboto ba dödönia ndra'aga, ba [Tuama] Izeraeli, ba lö i'ilaga; ya'ugö, Yehowa, namama, "Sangorifi ya'aga, götö-götö wa'ara sa'ae" döimö.
17 Hana wa ötehe elungu ndra'aga, maröi lala andrö khöu, ya'ugö Yehowa? Hana wa ötehe abe'e dödöma, fa lö i'ata'ufi ndra'ugö? Fuli'ö, börö genoniu andrö, börö mado andrö, si no tana khöu!
18 Naha ni'amoni'ö andrö khöu, ba no si lö arara ba danga mbanua ni'amoni'ö andrö khöu, ba emalima zi hundra-hundra ya'ia.
19 Hulö zi no ara aefa banuau ndra'aga, hulö zi lö irai ba döi töimö andrö.

Faza 64

I. Tohu-tohu wangandrö ba fangombakha horö 

1 Ena'ö na öfabali mbanua si yaŵa, ba we'amöi mitou, ena'ö humisi hili,
2 fönau — si mane ba galitö, na ira'i duturu geu ba si mane na mo'otu nidanö ibe'e — ena'ö larongo döimö fa'udu khöu ba ena'ö manizi khöu niha baero andrö.
3 Na ölau zata'u niha, si lö mudöna-döna! No möi'ö mitou, ba no humisi hili fönau.
4 I'otarai föna sa'ae, ba lö murongo, lö si möi ba dögi dalinga, lö irai i'ila hörö niha Lowalangi baerou, solau-lau hadia ia khö zanötöna khönia!
5 Öfaondragö zomasi molau satulö: ba lala andrö khöu itörö tödöra ndra'ugö. Hiza, no mofönu ndra'ugö ba ya'aga zolu'i — me no faröi ndra'aga, ba te'etu'ö hukuma.
6 Ba tobali amaedola zi ta'unö ndra'aga fefu, ba fefu mbua-buama si sökhi andrö, ba no hulö lembe si no göna do. Dozi ndra'aga, ba saleu, hulö mbulu zinanö; ba i'oloi'ö ndra'aga lalöma andrö, timba ni'oloi'ö nangi.
7 Samösa lö'ö sa'ae si angaröfi li töimö, si maoso, ba wangolembai ya'ugö; noa sa öbini'ö khöma mbawau, ba ölulu ndra'aga ba wa'abölö horöma andrö.

 II. Ena'ö na ihakhösi tödö mbanuania Yehowa 

8 Ba iada'e, ya'ugö Yehowa, ba amama sa atö ndra'ugö: la'uri ndra'aga, ba ya'ugö zamöbözi; omböila dangau ndra'aga fefu!
9 Böi abölögö wofönu, ya'ugö Yehowa, ba böi aragö ba dödöu lalö [ma] andrö! Faigi: Banuau ndra'aga fefu!
10 Naha ni'amoni'ö andrö khöu, ba no adudu: No tobali tanö si mate Ziona, ba no si lö niha-niha Yeruzalema.
11 Osali andrö khöda, ni'amoni'ö ba solakhömi, ba nisuno ndra tuama ya'ugö, ba no i'a alitö, ba fefu zomasi sibai ndra'aga, ba no adudula.
12 Hadia, ö'ila zui ötaha dödöu ba da'ö, ya'ugö Yehowa; hadia, lö hede-hedeu ba öfalua öhöndrögö ndra'aga?

Faza 65

I. Itema li Yehowa ba ifasugi ba dödö mbanuania andrö horöra 

1 Tola lasöndra ndra'o si lö manofu-nofu ya'odo ube'e, ba tola falukha khögu zi lö mangalui ya'o. No umane ba niha, si lö ba döi töigu: Ya'e ndra'o! ya'e ndra'o!
2 No ma'öma'ökhö u'oro'ö dangagu ba niha sabe'e tandro, sanörö lala si lö sökhi,
3 dali nikhoi dödöra: ba niha si lö mangetu'ö fangandrö fönugu, ba zanehe ndra'odo, wame'e adu ba kabu misa, awö wanunu kumöyö ba dete gara tembo.
4 Sidadao ba lewatö ba si mörö ba naha si tobini ira, si manga mbawi, ba dino sogoro ita nösi makora.
5 Sanguma'ö: "Aröu'ögö, böi hatö'ögö khögu; ni'amoni'ö sa ndra'o khöu!" — simbo ba nikhugu niha si manö, alitö si hola-hola, si lö mate-mate!
6 Hiza, no so ba zura fönagu; tenga si lö hede-hede ndra'o, atö na no usulöni.
7 Usulöni ba gahetara horömi, awö horö ndra tuami, ni'orudugö, iŵa'ö Yehowa, ba zi no manunu kumöyö ba hili misa, si no mango'aya ya'odo ba hili-hili — ba u'ofönai'ö usu'a ba gahetara luora.

 II. I'ombakha'ö wotu ba zi no faröi, ba fa'omuso dödö ba fangorifi ba genoninia 

8 Imane Yehowa: Hulö na so'ösi mbua nagu ba na lamane: "Böi fakiko, so sa bakha howu-howu", si manö wolaugu, börö genonigu andrö, fa lö ahori ufakiko.
9 Ba moma'uwu Yakobo ube'e, ba so madou Ndraono Yuda, sokhö hili andrö khögu: ba tana ba nitutuyugu andrö [tanö], ba enonigu andrö zowanua ba da'ö.
10 Benua nahia mbiri-biri dania Zarona, ba daso Nakhori andrö, ba olombaseŵa zaŵi, ba mbanuagu andrö, ha wa'ato ira zanofu-nofu ya'odo.
11 Ba ya'ami sangerogö Yehowa, ba solifu hili ni'amoni'ö andrö khögu, ya'ami samazökhi naha wame'e sumange ba "nadu salöfö" andrö ba samabadugö sumange nibadu, nifaruka,
12 ba "wamakhö," — ba khömi ufatörö zi'öli nihaogö, ba dozi ami, ba mifaöndrö ami ni'ö'ötö, me no lö mitema li, me mu'ao ndra'o; humede ndra'o, ba lö mifondrondrongo; ba milau zi fatuwu ba hörögu, ba si lö omasi ndra'o, ba omasi ami!
13 Andrö imane So'aya, Yehowa: Hiza, si manga-manga genonigu andrö, ba ya'ami, ba solofo! Hiza, samadu-madu hadia ia genonigu, ba ya'ami ba sowökhi tödö! Hiza, somuso tödö genonigu, ba ya'ami, ba saila!
14 Hiza, sa'iki-iki genonigu, ba wa'owua-wua dödö andrö, ba ya'ami, ba sangarö-ngarö, ba wa'afökhö dödömi bakha, ba sege-ege ba wa'arasa dödö!
15 Ba mifa'ema ba nitutuyugu andrö döimi, ba [wanötöi ba] wangelifi [na lamane]: Yamubunu'ö So'aya Yehowa! Ba ba genoninia andrö, ba ifatörö döi bö'ö.
16 Tobali, na so ba danö zamahuwu'ö ya'ia, ba ba Lowalangi si ndruhu andrö ifahowu'ö ia, ba si fahölu ba danö, ba ba Lowalangi si ndruhu andrö fahölu ia, me no taya ba dödö wamakao andrö, si no numalö, ba me lö'ö sa'ae oroma khögu.

 III. Famabu'u banua si yaŵa si bohou ba tanö si bohou 

17 Hiza sa, uwöwöi mbanua si yaŵa si bohou ba tanö si bohou, ba lö'ö sa'ae itörö tödö zi föföna andrö, lö'ö sa'ae i'angeragö niha!
18 Ba owua-wua dödö ba ma'iki-iki ba niwöwöigu andrö si lö mamalö-malö; hiza sa, ma'iki-iki Yeruzalema ba wamazökhigu ya'ia ba owua-wua dödö nösi mbanua!
19 Ba sa'iki-iki bakha dödögu, börö Yeruzalema andrö, ba sowua-wua dödögu mbanuagu, ba lö'ö sa'ae terongo ba khöra li wege-ege ba he li wangarö-ngarö.
20 Lö'ö sa'ae ba da'ö ono sawuyu, si ha ba ngaluo fa'anau noso, ba lö satua, si lö a'ozu noso; mate ono matua, na no otu fakhe ba si ha otu fakhe, ba si so horö, si no göna fangelifi.
21 Ba lalau nomo, ba la'onahia göi; lafazökhi kabu nagu ba la'a mbua.
22 Tenga solau omo ira, ba tanöbö'ö zi onahia ba tenga sananö sinanö, ba tanöbö'ö zi manga mbua; fa'ara döla geu sa'ae wa'anau noso mbanuagu andrö, ba ölö dangara, ba nitutuyugu andrö zi oguna'ö.
23 Tenga serege tödö ira, ba zaya-zaya gölö, ba tenga so'ono, ena'ö itörö famakhö. Nga'ötö sebua howu-howu sa'ae ira khö Yehowa, ba so ba ngaira madoura.
24 Ba tobali, lö si'ao na ira, ba no utema li; fatua humede na ira, ba ufondrondrongo!
25 Orudu ira nasu gatua nono mbiri-biri, wangalui göra; i'a ndru'u singo, si mane saŵi, ba tanö gö gulö; tenga sa'ae sangalani awöra ba tenga samakiko ira ba hili ni'amoni'ö andrö khögu fefu, iŵa'ö Yehowa.

Faza 66

I. Na ha ni'ila hörö niha wamosumange Lowalangi, ba lö omasi ia 

1 Da'ö niŵa'ö Yehowa: Dadaomagu mbanua si yaŵa ba dane-dane gahegu danö. Ba heza so ena'ö nomo andrö, nilaumi khögu, ba hezo naha solombase ndra'o?
2 No tangagu sa atö zamazökhi da'ö fefu, wa so da'ö fefu, iŵa'ö Yehowa. Ba da'ö unehegö: sebua famakao ba si no arasa tödö ba sanizi-nizi ba daroma ligu andrö.
3 Sanaba öröbao ba samunu niha göi; same'e sumange biri-biri ba samao famunu asu; same'e sumange ni'a ba samao do mbawi; sanunu kumöyö ba samao fanömba adu —: si mane ya'ira, me no nilau dödöra wanörö lalara andrö, ba me omasi ira zogoro ita andrö khöra,
4 si manö göi ndra'o wa omasido mamakao ya'ira ba ufatörö khöra zihokha mbura, me no lö sanema li, me mu'ao ndra'o, ba me lö samondrongo, me humede ndra'odo; ba si fatuwu ba hörögu, da'ö lalau, ba si lö omasi ndra'o, ba omasi ira.

 II. Fa'omuso dödö zi ndruhu mbanua Lowalangi 

5 Mifondrondrongo li "Yehowa, ya'ami sanizi-nizi ba daroma linia andrö! No lamane talifusömi andrö, si fatiu tödö khömi, sanibo ya'ami, börö döigu andrö: "Yamu'oroma'ö lakhöminia Yehowa, ena'ö anehe ndra'aga wa'omuso dödömi andrö".
6 Ba saila ira dania. Hiza ruru ba gamaudu mbanua; moroi ba gosali tarongo li Yehowa, sanulöni ba zi fa'udu khönia nilaura andrö.
7 Lö fakhamö afökhö hulu, ba no madono ia; lö fakhamö afökhö hulu, ba no i'adonogö nono matua.
8 Ha niha zirai mamondrongo si manö? ha niha zirai mangila? Hadia, böla zi sambua tanö, ha ma'öma'ökhö? Hadia, ha samuza wa'atumbu zi sambua soi? — wa no afökhö hulu Ziona, ba no fadoro i'adonogö nononia?
9 Hadia, irege hatö fa'aböla u'ohe maö [dabina], ba lö ube'e tumbu? iŵa'ö Yehowa. Ba ma same'e tumbu ba sanaha zui dania ndra'odo? iŵa'ö Lowalangiu.
10 Ya omuso dödömi, awö Yeruzalema ba mi'a'iki-iki ba khöra andrö, ya'ami fefu, somasi ya'ia! ya owua-wua dödömi awöra, ya'ami fefu, sabu tödö ba khöra.
11 Ena'ö abuso ami, wamadu ösi zusu fondrara tödö andrö khöra, ena'ö misowo ba ena'ö möi fangokafu dödömi wa'afahöna lakhömira andrö.
12 Imane sa Yehowa: Hiza, ufatörö khöra wa'ohahau dödö, hulö mboto nidanö, awö lakhömi niha baero andrö, hulö mbombo, si nönöi daso, ena'ö misisiö ba ena'ö nilu'i ba lembe ami ba ena'ö nihagi ba gaheta.
13 Si mane na irara dödö nononia ina wondraragu tödömi, ba bakha ba Yeruzalema andrö dania terara dödömi.
14 Ba na mi'ila dania, ba owua-wua bakha dödömi, ba auri dania dölami, si mane du'u sawuyu-wuyu. Ba oroma danga Yehowa ba genoninia, ba mofönu ia ba zi fa'udu khönia.

 III. Fama'ele'ö fanguhuku ba gafuriata andrö 

15 Hiza sa, itörö dania Yehowa, fasui galitö, ba amaedola nangi sabölö guretania, ba wolau sulö fönunia andrö so'alitö ba fanegunia sihola-hola.
16 Alitö sa ilau Yehowa, wame'e huku, ba si'ölinia andrö, ba niha fefu, ba ato dania ni'ö'ötö Yehowa andrö.
17 Ya'ira andrö, si amoni'ö ya'ira, sangehao ya'ira, ba we'amöi ba kabu andrö, wolo'ö khö zi so ba dalu andrö khöra, ba si manga mbawi ba hadia ia zogoro ita, ba te'u: ya'ira andrö, ba nihori fefu, iŵa'ö Yehowa.
18 Ba ya'odo, ba u'ila wolaura andrö, fabaya era-erara, no oroma: tobali u'owuloi fefu soi, ba hadia lira, ena'ö la'ondrasi, ba wamaigi lakhömigu.
19 Ba ulau dandra, ba zi so ira, ba ufatenge ösa ira, sauri, ba niha baero: ba Darisi ba ba Wuti ba ba Ludi, ba zamadölö sinali wana, ba ba Ndrawa Dubalo ba ba Ndrawa Yawano, ba ba hulo misa ba zaröu, ba zi lö irai larongo döigu ba ba zi lö irai la'ila lakhömigu; ba sangombakha lakhömigu andrö ira, ba niha baero.
20 Ena'ö la'ohe mangawuli dalifusömi fefu, sizaewe ba niha baero fefu; ena'ö la'ohe sumange Yehowa, si fakudo ba si fakureta ba nifabea ba si fakudo ba kudo kalide ba ba gondra, miyaŵa ba hili ni'amoni'ö andrö khögu, ba Yeruzalema, iŵa'ö Yehowa, amaedola na la'ohe ba gosali Yehowa zumange andrö Iraono Gizeraeli, bakha ba nahia ni'amoni'ö.
21 Ba uhalö göi ösa da'ö ere ba ono Lewi, iŵa'ö Yehowa.
22 Si mane banua si yaŵa si bohou andrö sa'ae ba si mane tanö si bohou, niwöwöigu, wa si lö tebulö dania fönagu — iŵa'ö Yehowa —, si manö göi dania nga'ötömi andrö, fabaya töimi, wa si lö tebulö.
23 Ba ero na tesa'a ba ero na luo sabato, ba oi so niha, ba wangalulu khögu, iŵa'ö Yehowa.
24 Ba möi ira baero dania, mamaigi boto zi mate andrö, boto niha si no mangerogö ya'odo; lö'ö sa mate dania gukuö andrö khöra ba lö alele galitö khöra, ba sogoro niha fefu ira.

YEREMIA

Faza 1

I. Famataro Yeremia sama'ele'ö 

1 Huhuo Yeremia andrö, ono Hilikia, oi ya'ira gere andrö ba Ganatoti, ba danö mado Mbeniyami,
2 ba zihede Yehowa, me luo Yosia andrö, ono Gamoni, razo mado Yuda, me no alua mewelendrua fakhe razo ia. [628 föna Keriso].
3 Ba me luo Yoyaki andrö, ono Yosia razo mado Yuda, irege alua mewelezara fakhe Zedekia, ono Yosia andrö, razo mado Yuda, irege te'oloi'ö Yeruzalema, me baŵa si lima. [586 föna Keriso].
4 So niŵa'ö Yehowa khögu, imane:
5 Lö niwöwöigu ya'ugö na, ba dalu ninau, ba noa sa'ae u'ila'ö; ba lö si tumbu'ö na, ba no u'amoni'ö ndra'ugö; no uhonogöi, sama'ele'ö ndra'ugö ba ngawalö soi niha.
6 Ba umane: He Soa'aya Yehowa, lö'ö sa u'ila fahuhuo, me iraono na ndra'odo.
7 Ba imane khögu Yehowa: Böi ŵa'ö: Iraono na ndra'odo; ha khö sa'ae fefu ufatenge'ö, ba möi'ö, ba fefu hadia ia, ni'oroi'ögu khöu, ba öŵa'ö.
8 Böi ata'ufi ira, utolo sa ndra'ugö, ba wangorifi ya'ugö, iŵa'ö Yehowa.
9 Ba i'oro'ö dangania Yehowa, itufa mbawagu. Ba imane khögu Yehowa: Hiza, ube'e ba mbeweu daroma ligu.
10 Hiza, ufataro ndra'ugö ma'ökhö andre, utehe khöu soi andrö ba öri andrö, ba wangohori ba ba wamufu ba ba wamakiko ba ba wanudugö, ba ba wangotomosi ba ba wananö!

 II. Dua balö gangilata, fangotu'ö mado Yuda 

11 Ba humede khögu Yehowa, imane: Hadia ni'ilau, Yeremia? Ba umane: Daha manalu (sahulö maoso) u'ila.
12 Ba imane khögu Yehowa: Si ndruhu, si lö mörö ndra'odo ba daroma ligu andrö, fa itörö ube'e.
13 Ba samuza tö humede khögu Yehowa, imane: Hadia ni'ilau? Ba umane: Bowoa so'otu ösi u'ila, ba moroi yöu i'otarai.
14 Ba imane khögu Yehowa: Moroi yöu dania falawu wamakao andrö, ihawui dania fefu niha ba danö.
15 Ukaoni sa'ae dania fefu soi, öri miyöu andrö — iŵa'ö Yehowa — ena'ö möi ira, ena'ö ibe'e ba zinga mbawa göli Yeruzalema dadaomania zamösana, ba ba gero göli misa fefu, fasui, ba ba zinga mbanua mado Yuda fefu.
16 Ba u'etu'ö hukura, ba zi lö sökhi andrö fefu, nilaura, me no la'erogö ndra'o, wamosumange Lowalangi bö'ö, ba me no mangalulu ira ba nifazökhi dangara.
17 Ba ya'ugö, ba amöbo talu, labu, ba ŵa'ö khöra fefu ni'oroi'ögu khöu! Böi tokea'ö khöra, ena'ö böi ya'odo zameta'u ya'ugö, fa ata'u'ö ira ube'e?
18 Ba ya'odo, ba hiza, ubali'ö banua saro ndra'ugö ma'ökhö, ba boha mbawa göli, si'öli, ba öli töla garamba, fametahö danö ma'afefu ba fametahö razo mado Yuda ba fametahö gumandrura sebua ba fametahö gere ba fametahö niha ba danö fefu.
19 Ba na fasöndra ira khöu, ba tebai sa atö lalaŵa ndra'ugö, utolo ndra'ugö — iŵa'ö Yehowa —, ba wangorifi ya'ugö.

Faza 2

I. Fa'omasi Yehowa Ndraono Gizeraeli 

1 Ba humede khögu Yehowa, imane:
2 Ae farongogö ba mbanua Yeruzalema andrö, ömane: Da'ö niŵa'ö Yehowa: Lö olifudo wa'atulö dödöu me ono alawe na ndra'ugö ba fa'omasiu [ndra'o], me nifohu na ndra'ugö, folo'ömö ya'odo ba danö si mate andrö, ba danö si lö sinasinanö.
3 No ni'amoni'ö khö Yehowa mege Ndraono Gizeraeli, amaedola mbua zahulö khönia; dozi si manga ya'ira mena'ö, ba mosala; göna famakao ira, iŵa'ö Yehowa.

 II. Si sökhi nilau Lowalangi ba Ndraono Gizeraeli ba no la'erogö ia 

4 Mifondrondrongo li Yehowa, ya'ami ma'uwu Yakobo, dozi mado ma'uwu Gizeraeli!
5 Da'ö niŵa'ö Yehowa: Hadia ni'ila ndra tuami khögu, si lö atulö, wa no la'erogö ndra'odo, wa no la'o'ö waya andrö, awö wa no tobali faya ira?
6 Ba lö lamane: Heza so Yehowa andrö, solohe miyaŵa ya'ita, moroi ba danö Miserayi, si no molohe tangada ba danö si mate, ba danö si no fahöna dekha ba sowahowaho; ba danö si no oköliköli ba sogömi-gömi sibai, ba danö si lö itörö niha bö'ö, ba si lö niha-niha, sonahia ba da'ö?
7 Ba no u'ohe ami ba danö sabölö sibai sinanö, ena'ö mi'a mbua danö ba hadia ia zi sökhi, ba me no mirugi, ba mita'unöi danö andrö khögu, sogoro ita dana khögu mibe'e.
8 Lö lasofu ere: Hezo Yehowa? ba sanguhuku, ba lö la'ila ndra'odo; ba kubalo [zato], ba la'erogö ndra'o, ba sama'ele'ö andrö, ba ba döi Mba'ali andrö mama'ele'ö ba la'o'ö ba zi tebai mangorifi niha.
9 Andrö utohugö wanegu ya'ami — iŵa'ö Yehowa — ba utegu na ma'uwumi dania.
10 Mi'ae sa'ae miyefo ba hulo Ndrawa Giti ba mifaigi, ba mifatenge ba Gedara ba mitöngöni ba mifaigi, na no mu'ila zi manö! —
11 na no lafalalini Lowalangira niha; ba si tenga Lowalangi na'i khöra. Ba banuagu andrö, ba no lahalö salahi zolakhömi andrö zi tebai mangorifi niha.
12 Ya tobali dödömi, ya'ami banua si yaŵa, ba da'ö, ya humokha mbumi, ya tokea sibai ami! — iŵa'ö Yehowa.
13 Dua winaeta sa horö, nifazökhi mbanuagu andrö: Ya'odo andre, umbu nidanö, ba no la'erogö, ba wogau ba'a khöra ba zabökha tanö, ba zi lö tosai idanö.

 III. Fangotu ö Iraono Gizeraeli, me no faröi ira 

14 Hadia, sawuyu mado Gizeraeli, ma si tumbu ba nomo zo'omo? Hana wa tobali mirabu ira?
15 Mundröndröndröndrö khöra zingo, lafarongogö lira, ba labali'ö tanö si mate danöra, tetunu mbanua khöra, ba lö niha sa'e.
16 Ba banua Nofi andrö göi ba banua Dakhifane, ba batule ndra'ugö labe'e.
17 Hadia, tenga ba da'ö ösöndra da'ö, me no ö'erogö Lowalangiu Yehowa, me luo i'ohe dangau ba lala?
18 Ba i'ya'e, ba ha döi wa möi'ö ba danö Miserayi, ba wamadu idanö Nilo andrö? Ba ha döi wa möi'ö ba danö Asiria, ba wamadu idanö Oifarati?
19 Falukha wotu ndra'ugö ibe'e si lö sökhi andrö khöu, ba itegu ndra'ugö fa'erosa andrö; ba ya aboto ba dödöu, ya ö'ila, wa si lö sökhi, wa afökhö, wa no ö'erogö Lowalangiu Yehowa, wa lö ö'ata'ufi ndra'o, iŵa'ö So'aya, Yehowa ngahönö andrö.
20 I'otarai föna sa'ae, ba öfatö galo mbagi khöu ba ö'etu'ö wesumö ba ömane: Lö möido enoni; ba lö zuzu hili-hili ba lö börö geu, si lö ö'oro'ö ndra'ugö ba wohorö.
21 Ba ya'odo, ba no utanö ndra'ugö ŵeŵe nagu si sökhi, ha sambalö si duhu; ba he moroi, wa no tobali ŵeŵe zotanga gari ndra'ugö?
22 Ba he ödukhu ndra'ugö idanö nawu ba he ö'oya'ö zabu, ba da'i zui horöu andrö wamaigigu, iŵa'ö Soaya, Yehowa.
23 He moroi, wa tola öŵa'ö. Lö nita'unöigu ya'odo, lö si möido ba Mba'ali andrö? Faigi nitöröu andrö ba ndraso, ya aboto ba dödöu nilaumö, ya'ugo sigelo gondra, saoha ahe, si riŵa lalania;
24 sigelo galide gatua, si no to'ölö ba danö si mate, sihasuhasu ba nangi, ba wa'aukhunia andrö, — ha niha zamadöhö felowunia andrö? Dozi sangalui ya'ia, ba alakha lö erege dödö; na baŵania andrö, ba lasöndra manö.
25 Faigi-faigi gaheu, fa böi aheta mbadagahe, ba tölö-tölöu, fa böi mamorege wa'otufo! Ba ömane: Zaya-zaya gölö, lö u'o'ö, omasido mbö'ö, ba khöra u'o'ö.
26 Si mane sanagö, saila na lara'u ia, si manö dania wa'aila ma'uwu Gizeraeli, awö razora ba kumandru sebua khöra ba ere ba sama'ele'ö khöra,
27 sanguma'ö ba mbalö geu: Amagu ndra'ugö! ba ba gara: Ya'ugö zadono ya'o! Noa sa la'erogö ndra'odo; lö ni'otahögöra ya'o. Ba na baŵa wamakao, ba mu'ao ira: Faoso ba orifiga!
28 Ba heza atö so Lowalangiu andrö, nifazökhiu khöu? Akha maoso ira, ma atö la'ila la'orifi'ö, na no göna famakao ndra'ugö. Fa'oya mbanua khömi sa'ae wa'oya Lowalangiu, ya'ugö mado Yuda!

 IV. Famu'ara ba hulura, ba no famini tödö 

29 Hana wa mukökö-kökö ami khögu? Noa sa'ae ahori mi'erogö ndra'odo, iŵa'ö Yehowa.
30 Zaya-zaya gölögu wangotu'ögu iraonomi; lö nibe'emi ba dödömi fotu; no i'a zama'ele'ö andrö khömi si'ölimi, timba zingo sange'enge'e.
31 He si lö ngaroro! Mitöngöni daroma li Yehowa andrö! Hadia tanö si mate mege ndra'odo ba Ndraono Gizeraeli, ba ma tanö si no ogömi-gömi? Ba hana wa lamane banuagu: Aefaga! Lö'ö sa'ae möiga khöu!
32 Hadia, olifu maö nono alawe nayania, ba olifu nono nihalö mböbö dalunia? Ba noa zui olifu mbanuagu ndra'odo, ha mega sa'ae!
33 No maulu wamaigiu lala, ba wangalui somasi ya'ugö! Tobali lö'ö na'i ata'u'ö mamazökhi horö, ba nitörömö andrö.
34 Ba gahe mbarumö a'i so ndro zi numana, nibunu lö horö. Tenga sa ba wanöi yomo öra'u ira; börö da'ö no mege fefu.
35 Ba ömane zui: Lö horögu: no atö döhö wönunia khögu! Hiza, usekhegö dania ndra'ugö, me öŵa'ö: Lö horögu!
36 Ba hana wa aösö moloi'ö, ba wanörö lala bö'ö zui? He ba Ndrawa Miserayi andrö, ba aekhu ba wa'aila dania, si mane fa'ailamö ba Ndrawa Asiria mege.
37 Sondra'u högöu dania ndra'ugö, na ö'otarai ira; itibo'ö sa'ae Yehowa nidöna-dönau fangorifi ba tobali faya khöu ba khöra.

Faza 3

I. Fango'ozui fangotu'ö Iraono Gizeraeli 

1 Imane Yehowa: Na itibo'ö ngambatönia niha ba na iröi ia, na möi donga niha bö'ö, hadia, tola ifuli ia khönia [iramatua andrö]? Hadia, lö ta'unö danö si manö? Ba no ato zi horöni ya'ugö, ba hadia, tola öfuli'ö khögu? — iŵa'ö Yehowa.
2 Faöga höröu ba hili-hili andrö si lö eu'eu ba faigi: Hezo zi lö tehoröni ndra'ugö? Ba zinga lala dumadao ndra'ugö, manarogö ya'ira, si mane Dawa Ara ba danö si mate ba ta'unö danö öbe'e ba wohorömö ba ba walösökhiu andrö.
3 Ba tetaha deu ba lö alua deu sara andrö, ba fa'abe'e mbawa ndra'alawe sabao wa'abe'e mbawau, te khöu wa'aila.
4 Ba iya'e, ba mu'ao'ö khögu, ömane: He Ama, si no fahuwu khögu, me ono alawe ndra'odo, ndra'ugö!
5 Hadia, si lö mamalö-malö wönunia, ba irugi zi lö aetu lö aefa ba dödönia? Si manö sa wehedeu, ba solau si lö sökhi ndra'ugö, lö öbato.

 II. Fanegu mado Yuda, me luo Yosia 

6 Ba humede khögu Yehowa, me luo razo Yosia andrö, imane: Hadia, no ö'ila nilau galawe si fa'ero andrö, Iraono Gizeraeli? No dozi hili salaŵa isaŵa ba dozi börö geu sauri, ba mohorö ba da'ö.
7 Ba umane dödögu: Na no ahori itörö da'ö, ba ifuli ia khögu, ba lö sangawuli ia! Ba i'ila da'ö si faröi andrö, talifusönia, mado Yuda.
8 Ba he ŵa'ae i'ila, da'ö mbörö wanibogu alawe si no fa'ero andrö, Iraono Gizeraeli, ba börö wame'egu sura wangefa khönia, me no mohorö ia, ba lö'ö zui ata'u zi faröi andrö, talifusönia, mado Yuda, möi zui ia ba mohorö göi.
9 Ba ba duria wohorönia andrö, ba ta'unö danö; ba gara ba ba geu sa'ae orudu ia, wohorö.
10 Ba he ŵa'ae da'ö fefu, ba tenga soroi ba dödö wangawuli zi faröi andrö, talifusönia, mado Yuda, no famini tödö wangawulinia khögu! — iŵa'ö Yehowa.

 III. Ena'ö na lafalalini gera-erara, he Iraono Gizeraeli ba he mado Yuda 

11 Ba imane khögu Yehowa: Hulö zi lö horö galawe si fa'ero andrö, Iraono Gizeraeli, wamaigida, ba ngai zi faröi andrö, mado Yuda!
12 Ae farongogö daroma li andre miyöu, ömane: Fuli'ö, ya'ugö alawe si no fa'ero, Iraono Gizeraeli — iŵa'ö Yehowa — lö'ö sa'ae mofönudo khömi, me no sebua tödö ndra'odo — iŵa'ö Yehowa — tenga si lö aetu wönugu!
13 Ba ya aboto ba dödöu horöu, wa no fa'ero ndra'ugö khö Lowalangiu, awö wa no ötörö lala saköi, we'amöi ba mbö'ö andrö, ba mbörö geu sauri fefu: ba lö nifondrondrongou ligu — iŵa'ö Yehowa.
14 Mifuli ami, ya'ami ono matua si no fa'ero — iŵa'ö Yehowa — me no ya'odo Zo'aya ya'ami — ba uhalö ami, samösa zamba banua ba darua zamba mado, ba u'ohe ami ba Ziona.
15 Ba ufataro khömi gubalo, si faduhu dödögu, ena'ö lakubaloi ami si so fa'aboto ba dödö ba fa'atua-tua.
16 Ba na ato dania ami, na mo'ono'ono ami ba danö, na luo da'ö — iŵa'ö Yehowa —, ba lö'ö sa'ae laŵa'ö: "Tawöla gamabu'ula li khö Yehowa"! ba lö'ö sa'ae itörö tödö niha, lö'ö sa'ae la'angeragö ba lö la'amalösi, ba lö'ö sa'ae lafuli lafazökhi.
17 "Dadaoma Yehowa" labe'e töi Yeruzalema andrö, na luo da'ö, ba owulo dania ba da'ö fefu niha baero, börö döi Yehowa andrö ba Yeruzalema, ba lö'ö sa'ae abe'e dandrora, wolo ö nikhoi dödöra andrö, si lö sökhi.
18 Na luo da'ö, ba fao ira ma'uwu Yuda ma'uwu Gizeraeli, la'otarai danö moroi yöu, orudu ira wanaŵa tanö andrö, nitehegu khö ndra tuami, tana khöra.
19 Noa sa umane dödögu: Si sökhi ube'e khöu, ba ndraonogu andrö, tanö omasiö utehe khöu, fondrege zi sökhi dana khöu ba niha fefu. Ba umane [na] dödögu: Si fa'ama ami khögu ba lö mibulö'ö wolo'ö khögu.
20 Ba no mi'erogö ndra'o, ya'ami ma'uwu Gizeraeli, amaedola ndra'alawe si fa'ero ba zomasi ya'ia — iŵa'ö Yehowa.
21 Hiza li, ba hili si lö eu'eu andrö: fege-ege Ndraono Gizeraeli andrö me no latörö lala sabila, me no olifu ira Lowalangira Yehowa!
22 Mifuli ami, ya'ami ono matua si no fa'ero, da'ufadöhö lua-lua wa'erosami andrö! — Ya'e ndra'aga, möiga khöu, me no Yehowa ndra'ugö, Lowalangima!
23 Si ndruhu, falimosa wagua-guasa si terongo moroi yaŵa, moroi ba hili; si ndruhu, khö Lowalangima Yehowa so wangorifi Ndraono Gizeraeli!
24 No i'a gölö ndra tuama "fa'aila" andrö, i'otarai iraono ndra'aga, biri-birira ba saŵira ba onora matua ba onora alawe!
25 Damaföröni wa'afusi mbawama ba akha ambalama wa'ailama andrö; me no mafazökhi horö ba Lowalangima Yehowa, ya'aga, ba ira tuama, i'otarai iraono ndra'aga, irugi ma'ökhö andre, ba lö nifondrondrongoma li Lowalangima Yehowa.

Faza 4

I. Fango'ozui famabu'u fa'ebua dödö ba Ndraono Gizeraeli ba ba mado Yuda 

1 Na öfuli'ö, ya'ugö mado Gizeraeli — iŵa'ö Yehowa —, na öfuli'ö khögu ba na öheta ba duduma hörögu zogoro ita andrö ba na öbato wanörö-nörö andrö,
2 ba moroi ba dödöu sa'ae ba si ndruhu-ndruhu wahölusamö andrö ba wa'auri Yehowa, ba lafahowu'ö ira soi niha ba khönia andrö ba lasuno ira ba khönia.

 II. Itegu zui ira sama'ele'ö. I'ombakha'ö wotu andrö, si so moroi sa 

3 Da'ö sa niŵa'ö Yehowa ba mado Yuda ba ba mbanua Yeruzalema: "Milahoi zi bohou ba böi mi'anaru ba zi so börö za'a-sa'a mao.
4 Miboto ami khö Yehowa, misaka guli dödömi andrö, ya'ami mado Yuda ba ya'ami banua Yeruzalema, fa böi muhola wönugu, si mane alitö, fa böi si tebai mate hola-holania, ba walösökhi wolaumi andrö!"
5 Mi'ombakha'ö ba mado Yuda ba ba Yeruzalema, mi'ao khöra, mimane: Milau dorofe, ba danö! Mi'ao, mi'ebua'ö li, mimane: Mi'owuloi ami, ena'ö tasaŵa mbanua saro andrö!
6 Mitaru'ö mandrera ba lala ba Ziona: mi'oloi, böi mibadugö ami! Famakao sa'ae ufa'aso moroi yöu ba famufu sabölö-bölö.
7 No möi miyaŵa zingo, moroi ba mbini-mbininia du'u, no maoso zamakiko soi niha, no iröi nahania, ba wamali'ö tanö si mate tanömi andrö, fa adudu mbanua, fa lö niha sa'ae.
8 Andrö mi'onukha gonigoni, mi'e'esi ba mi'abölögö wege-ege: lö'ö sa si döhö hola-hola wönu Yehowa khöda.
9 Ba na luo da'ö — iŵa'ö Yehowa — ba si lö lala dödö razo ba he kumandru sebua, ba satöngö gere ba si tobali tödö zama'ele'ö.
10 Ba umane: He So'aya, Yehowa! Si ndruhu, no öhaogö wolimo soi andre ba banua Yeruzalema, me ömane: Falukha ami wangorifi! Si mate ba mbawa zi'öli ira, a ine.
11 Ba na luo da'ö, ba lamane ba mado andre ba ba mbanua Yeruzalema: Amaedola nangi saukhu ba hili si lö eu'eu andrö ba danö si mate wolau mbanuagu andrö, tebai ba wamöbörö ba tebai ba wangehao!
12 Angi sabölö zanörö ya'odo, moroi ba khöra; ba iya'e, ba ya'odo göi zangetu'ö huku!
13 Hiza, hulö lawuo wa'asora moroi sa, si mane angi sabölö guretara; salio moroi ba moyo kudora. Alai ita, si no afufu ita!
14 Sasai dödöu, heta zi lö sökhi andrö, ya'ugö banua Yeruzalema, ena'ö te'orifi ndra'ugö; ha wa'ara na lö tebulö ba dödöu gera-era si lö sökhi andrö?
15 Hiza zangombakha, moroi ba mado Dano lafarongogö wamakao, moroi ba hili mado Geferayi.
16 Mifaŵa'ögö ba niha baero, mimane: Milabu! mikaoni zanuwö Yeruzalema! So zanuwö moroi ba danö saröu, mu'ao ira, wanuwö banua mado Yuda andrö.
17 Amaedola zanaro ba nowi lafasui, me no lalaŵa ndra'odo — iŵa'ö Yehowa.
18 Lua-lua lalamö andrö ba lua-lua wolaumö da'ö khöu: falösökhiu da'ö, wa no afökhö, wa ira'u dödöu.

 III. Fangarö-ngarö ba wa'atekiko danö andrö 

19 Alai dödögu! Alai dödögu! Wa'afökhö! Tödögu bakha! Rumuru dödögu! Tebai ahono ndra'o! Örongo sa'ae li dorofe, ya'ugö tödögu, fe'ao ba wanuwö.
20 Fatete manö wangombakha fa'adudu, no tekiko danö, ma'asagörö, adudu manö nosegu andrö, lö mudöna-döna, ha mamö'i hörö wa'ara, ba adudu nöugu andrö.
21 Ha wa'ara na u'ila-ila mandrera, ba ha wa'ara na urongo li dorofe?
22 Sowöhö mowa sa mbanuagu andrö; lö aboto ba dödöra ndra'odo; iraono si lö tödö ira, ba lö fa'aboto ba dödö. Satua-tua ira ba wolau si lö sökhi, ba folau si sökhi, ba lö la'ila.
23 Ufaigi danö, ba hiza, no tanö si mate ba si lö ösi! ba banua si yaŵa — ba lö hagania sa'ae!
24 Ufaigi hili, ba hiza, ba humeu; ba hili-hili fefu, ba mangiwa!
25 Ufakhölö ndra'o, ba hiza, samösa lö niha sa'ae, ba fofo ba dalu mbanua, ba no ahori moloi.
26 Ufakhölö ndra'o, ba hiza, no tobali tanö si mate hili Garemeli andrö, ba banua khönia, ba no ahori adudu — föna Yehowa, ba hola-hola wönunia andrö.
27 Da'ö sa niŵa'ö Yehowa: Tobali tanö si mate danö, ma'asagörö; ba lö'ö sa atö ufalua wangohori [ya'ira].
28 Andrö abu dödö danö, ba banua si yaŵa ba alu, me no uŵa'ö da'ö ba me lö mangesa dödögu; me no uhonogöi ba me lö'ö sa'ae uwu'ai.
29 Ba wagua-guasa zi fakudo andrö ba ba wagua-guasa zolohe fana, ba moloi mbanua fefu, lasaŵa ndru'u, manöi ba gara ba hili: dozi banua, ba lö niha-niha, lö'ö sa'ae si iagö yomo.
30 Ba ya'ugö nidudugö, ba he öwisa? he ö'onukha mbaru luo si sökhi ba he ö'o'aya naya balaki ba he öfake wanikha samohua, fangalösö mbumö, ba zaya-zaya gölö sa atö wangehaomö andrö, lö edöna zomasi ya'ugö ena'ö; la'alui wamunu ya'ugö.
31 Urongo sa'ae wege-ege, hulö ba zafökhö hulu, fangarö-ngarö, hulö ba zawena madono, fege-ege mbanua Ziona andrö, mangarö-ngarö ia, i'oro'ö dangania, imane: Alai ndra'o, aetu nosogu labe'e sange'e andrö!

Faza 5

I. Falawu sa'ae zu'a-su'a horö Yeruzalema 

1 Mitöröi newali Yeruzalema ba mifaigi, ya aboto ba dödömi: mi'alui ba newalira, na misöndra zamösa, na so niha solau satulö sama'ua fa lö faröi, fa ube'e aefa horöra.
2 Ba he laŵa'ö: "Ba wa'auri Yehowa" ba faya zui wahölusa andrö khöra.
3 Ba ya'ugö Yehowa, hadia, tenga siduhu ötöngöni. No öbago ira, ba lö afökhö khöra; öhori ira, ba lö labe'e ba dödöra wotu andrö; no la'abe'e'ö mbawara, abe'e moroi ba gara; lö sedöna ira mamalalini era-erara.
4 Ba no umane dödögu: Niha si lö töi ira, sowöhö mowa, me lö la'ila lala andrö khö Yehowa ba satulö andrö khö Lowalangira;
5 damöido ba zalaŵa, fahuhuodo khöra, me no ya'ira zangila lala andrö, khö Yehowa ba satulö andrö khö Lowalangira! Ba dozi no larasa galo mbagi andrö, ya'ira andrö, ba no la'etu'ö wesu.
6 Andrö ira'u ira singo, si oroi gatua, ba ifufu ira asu gatua ba danö si mate; manaro harimo ba gero mbanua khöra, ba dozi si möi baero mbanua ba tesasawi; me no mofinaeta lalöra, ba me no asese fa'ero ira.
7 Hadia, wa ube'e aefa horöu? No la'erogö ndra'o iraonou ba fahölu ba zi tenga Lowalangi, ba he ŵa'ae no u'abusoi'ö ira, ba noa zui la'erogö zodonga ya'ira ba lahurufai nomo zohorö.
8 Si lö ahono ira, timba kudo satabö; dumele, i'alui ndronga nawönia zamösana.
9 Hadia, lö u'otu'ö zi manö? iŵa'ö Yehowa — ba lö ulau mbalögu ba niha si manö amuata?

 II. Andrö göna ira huku 

10 Mi'anöisi göli khöra ba midudugö, ba böi mihori [ira]; mi'etu'o ngenge, me no tenga khö Yehowa ira!
11 Noa sa faröi ira khögu, he ma'uwu Gizeraeli ba he ma'uwu Yuda — iŵa'ö Yehowa.
12 No la'osilö'ögö Yehowa, no lamane: Tenga ya'ia! ba lö'ö sa göna ita famakao: he si'öli, ba he lofo, ba lö ta'ila.
13 Ba tobali angi dania zama'ele'ö andrö; lö'ö sa barö dotora sihede andrö. Ya itörö ira si manö!
14 Andrö wa imane Yehowa, Lowalangi ngahönö andrö: Me no mimanö wehede, ba ubali'ö alitö daroma ligu ba mbeweu, ba ubali'ö eu niha andrö, ena'ö i'a ira [alitö andrö]!
15 Hiza, ufatörö khömi soi, moroi ba zaröu, ya'ami ma'uwu Gizeraeli — iŵa'ö Yehowa — soi sabölö, soi si no arara, soi si lö mi'ila li ba si lö aboto ba dödömi hadia wehedera.
16 Amaedola lewatö si no mukhau naha nono wana khöra, ha sambalö sabölö ira.
17 La'a dania mbua nowimi, ömi fakhe, numalö onomi matua ba onomi alawe, ba la'a, ba biri-biri khömi ba saŵi khömi, ba la'a, agu khömi ba bua ara, ba öra; banua saro andrö khömi, nidöna-dönami, ba larasa si'öli.
18 Ba he na luo da'ö göi, ba lö ufalua wangohori ya'ami — iŵa'ö Yehowa.
19 Ba na miŵa'ö dania: Hadia mbörö, wa ilau khöda da'ö fefu Lowalangida Yehowa? ba ömane khöra: Si mane fangerogömi ya'odo, wamosumange Lowalangi bö'ö ba danömi, si manö we'amöimi sawuyu niha bö'ö, ba danö si tenga khömi.

 III. Luora ba mbua-buara wotu andrö 

20 Mi'ombakha'ö da'ö ba ma'uwu Yakobo, mifarongogö ba mado Yuda,
21 mimane: Mifondrondrongo da'e, ya'ami niha sowöhö mowa si lö tödö, si so hörö, ba lö la'ila niha, si so tögi dalinga, ba lö larongo li niha!
22 Ya'odo, ba lö edöna mi'ata'ufi — iŵa'ö Yehowa — ba lö edöna manizi-nizi ami khögu, [khögu andre], si no mame'e tou ene, ola nasi, ba'a-ba'a si lö tobulö, si lö tola isawö — ba he ebua ndrulu, ba tebai, ba he mugoso-goso, ba tebai zui isawö.
23 Ba soi andre, ba no motödö sabe'e tandro ba si lö edöna molo'ö: no fa'ero ira ba no latörö lalara.
24 Ba lö'ö sa lamane dödöra: Data'ata'ufi Lowalangida Yehowa, same'e teu andrö, teu sahulö ba teu sara, na baŵania, si lö mowu'ai baŵa wamasi khöda.
25 Lalömi andrö mbörö, wa no fahole iada'e, ba horömi andrö mbörö, wa lö alua khömi howu-howu.
26 So sa zanao horö ba mbanuagu andrö: manaronaro, si mane sanaro fofo, na iköwö ia, labe'e tou ra'ura'u, ba wondra'u niha.
27 Si mane rökaröka so'ösi fofo, si manö wa'amo'ösi nomora ana'a falimosa: ba wolau si manö salaŵa ira ba so'ana'a.
28 No atabö ira, no ozönözönö. Ba falawu ba mbewera huhuo si lö sökhi; ba huhuo zi lö ama, si lö ina, ba lö lafatunö, ba wame'e möna ya'ira, ba huhuo zi numana, ba lö la'ohe ba lala.
29 Hadia, lö uhuku zi mane da'ö? — iŵa'ö Yehowa — ba lö ulau mbalögu ba niha si manö amuata?
30 Sihokha mbuda ba si tobali dödöda nilau ba danö.
31 Sama'ele'ö andrö — ba falimosa wama'ele'öra, ba ere andrö — ba awö'awöra wolau, ba banuagu andrö — ba somasi si manö! Ba he miwisa ba gamozua da'ö?

Faza 6

I. Sanuwö Yeruzalema 

1 Mi'oloi, ya'ami mado Mbeniyami, miröi Yeruzalema ba ba Dekoa, ba milau dorofe, ba Mbetikere mitaru ö mandrera: mangaha sa'ae wamakiko moroi yöu, famufu sabölö-bölö.
2 Da'ufufu nono Ziona alawe andrö, si sökhi andrö, nihaogö-haogö mege folau hadia ia.
3 Möi khönia gubalo, la'ohe guriföra, lafasui ia osera ba ikubaloi gurifönia zamösana, ba dana khönia.
4 [Lamane]: Mi'amoni'ö ami, ba wanuwö ya'ia! Talabu, tadegeni ita ba zi laluo! Alai ita! bongi sa'ae; adöni sa'ae lumö, lumö na tanö owi!
5 Talabu, ena'ö takhamö ba zi bongi, ba wanudugö gödora!
6 Imane sa'ae Yehowa ngahönö andrö: Mi'obö geu khöra, mifasui Yeruzalema fari! Banua ni'otu'ö ia. No fahöna wamalangögö awöra bakha ba mbanua.
7 Si mane fangumbungumbu nidanö ba gumbu, wangumbungumbu zi lö sökhi khöra: fayaŵasa ba famalangögö zi terongo ba khöra; awai ni'ilagu, ha sambalö fangabu dödö ba famakao.
8 Fondrondrongo wanegu, ya'ugö Yeruzalema, fa böi aefa dödögu khöu, fa böi ubali'ö tanö si mate ndra'ugö, tanö si lö niha-niha sa'ae!

 II. Alösu lö lafondrondrongo Iraono Gizeraeli 

9 Da'ö niŵa'ö Yehowa ngahönö: Lahaogö dania wangozaragö wo'uwo'u, si tosai Iraono Gizeraeli, si mane ba mbua nagu; lafulifuli wanutuyu, si mane sangozaragö bua nagu, si lö aefa-aefa tanga ba ngenge.
10 Ba ha khö muhededo, ha khö ufaduhu'ö, ena'ö lafondrondrongo? Hiza, si lö muboto dögi dalingara, ba tebai lafondrondrongo! Hiza, la'o'aya daroma li Yehowa, lö omasi ira.
11 Ba no fahöna khögu wönu Yehowa andrö, u'eregesi dödögu wanaha ya'ia: ba lau sa'ae ia ba ndraono baewali ba ba nono matua misa, fefu; he sa iramatua ba he ira alawe, ba göna dania, fabaya si no tohare huwa ba si no atua sibai.
12 Ba niha bö'ö dania zokhö omora ba benuara ba fo'omora, fefu; ututuru sa'ae niha ba danö — iŵa'ö Yehowa.
13 I'otarai sa'ae ndraono, numalö ba zatua, ba oi sangalui hare; ba he sama'ele'ö, ba he ere, ba oi dozi solau faya ba falimosa.
14 Ba lafayaigö wamadöhö fökhö mbanuagu andrö, wanguma'ö: Fangorifi! fangorifi! ba lö'ö sa fangorifi.
15 Saila ira ena'ö, me no lalau zogoro ita, ba lö'ö sa aila ira, lö'ö sa'ae la'ila hadia wa'aila. Andrö tegaölö tou ira dania, awö zalau andrö; na baŵa wamatörö huku khöra, ba tetaru mbagi, iŵa'ö Yehowa.
16 Da'ö niŵa'ö Yehowa: Mi'ae ba lala ba mifaigi ba misofu lala ba götö föna, heza lala ba wa'ohahau dödö, ba mitörö ia, ena'ö misöndra zolombase dödömi! Ba lamane: Lö edönaga matörö!
17 Ba no ufataro zanaro ya'ami [umane]: Mifondrondrongo li dorofe! Ba lamane:
18 Lö edönaga mafondrondrongo! Ba mifondrondrongo, ya'ami niha baero, ba ya aboto ba dödömi, ya'ami banua, hadia nifatörö khöra.
19 Fondrondrongo, ya'ugö uli danö; ufatörö sa'ae wamakao ba niha andrö, lua-lua nikhoi dödöra andrö, lö'ö sa nitöngönira niŵa'ögu andrö, ba famobawagu lala, ba no la'ositengagö!
20 Ba hadia guna gumöyö andrö khögu, kumöyö Zaba andrö, ba kuli mani si sökhi andrö, moroi ba danö saröu? Tenga fa'omasigu zumange nitunu andrö khömi; ba sumange nitaba andrö khömi, ba lö ba dödögu!
21 Andrö wa imane Yehowa: Hiza, ube'e tou föna niha andre zanendre ira, ena'ö faoma tetaru mbagi, he ama ba he ono matua, ena'ö tekiko zamösana, fabaya awönia.

 III. Moroi yöu i'otarai famakiko andrö, si tebai itimba Yeremia göi 

22 Imane Yehowa: So sa'ae niha moroi yöu, maoso soi sebua moroi ba wondrege danö.
23 Fana ba toho wangönara, safaito ira, lö la'ila wa'ahakhö dödö. Amaedola wegoso-goso ndrulu nasi lira, fakudo ira, no mangaro, si mane niha sanuwö, ba wanuwö ya'ugö, ya'ugö ono Ziona alawe.
24 No tarongo duriania ba no adada dangada, no ihawui ita fa'ata'u, fanizi-nizi, si mane ba zadono!
25 Böi ae baero mbanua ba böi törö lala; noa sa mosi'öli nemali andrö — ameta'uö, fasui!
26 He ya'ami banuada! mi'olembe gonigoni ba mihawui ami awu, mi'e'esi nono matua andrö, si ha sambusambua, mi'ege-ege; i'ogomuzaö sa dania ihawui ita sanudugö andrö.
27 No ufataro sanandraigö banuagu andrö ndra'ugö, hati saro, ena'ö aboto ba dödöu lalara andrö, ena'ö ötandraigö.
28 No dozi samorege folaŵa ira, somasi mamöbögö si lö duhu, no [ha] töla ba si'öli ira, no dozi samakiko ira.
29 Fahambuhambu ndruru, ena'ö ahori zimo andrö, ba galitö: ba zaya-zaya gölö wolaogölaogö ba tebai toföfö zi lö sökhi.
30 "Firö nitibo'ö" labe'e töira; noa sa'ae Yehowa zanibo ya'ira.

Faza 7

I. Famarou tödö, ba wamalalini era-era 

1 Da'ö daroma li andrö niŵa'ö Yehowa khö Yeremia, me imane:
2 I'agö mbawandruhö gosali Yehowa, ba farongogö daroma li andre, ömane: Mifondrondrongo li Yehowa, ya'ami mado Yuda fefu, sanörö bawandruhö andre, we'amöi mangandrö khö Yehowa!
3 Da'ö niŵa'ö Yehowa ngahönö andrö, Lowalangi Ndraono Gizeraeli: Mihaogö döröŵami lala ba bua-buami, ba lö tebulö ami ba nahiami andre ube'e.
4 Böi mihalö fangabe'e dödömi huhuo falimosa andrö, na lamane: Osali Yehowa, osali Yehowa, osali Yehowa da'e!
5 Na moroi ba dödömi sa'ae mihaogö döröŵami lala ba bua-buami: na si ndruhu lala mitörö, na so huhuomi ba nawömi;
6 na lö mifalangögö zi fatewu gana ba si lö ama, si lö ina ba si no mate iramatua, ba na lö mibunu zi lö hörö, ba naha andre, ba na lö mi'o'ö khö Lowalangi bö'ö — famakikomi:
7 ba lö tebulö ami ba nahia da'e ube'e, ba danö andre nitehegu khö ndra tuami, götö-götö wa'ara.

 II. Na lö la'o'ö da'ö, ba nidudugö Yeruzalema, si mane Silo 

8 Ba hiza, ba mihalö fangabe'e dödömi huhuo falimosa andrö, ba lö gunania.
9 He wisa? managö, mange'e ba mohorö ba latunu gumöyö khö Mba'ali ba la'o'ö khö Lowalangi bö'ö, si lö aboto ba dödömi?
10 Ba dania, ba so ami, mi'ondrasi ndra'odo, ba nomo andre, nifao ba döi töigu, ba mimane: Auri ita! ba wolau dania zui sogoro ita andrö fefu?
11 Hadia, no tobali tögi narö hili, nahia zorabu nomo andre, nifao ba döi töigu, wamaigimi? Hiza, ya'odo göi, ba no u'ila — iŵa'ö Yehowa.
12 Mi'ae atö ba nahiagu andrö ba Zilo, ba nifonahagu töigu, ba götö föna, ba mitöngöni, hadia nifatörögu khönia, börö walösökhi mbanuagu Iraono Gizeraeli!
13 Ba iya'e, me milau da'ö fefu — iŵa'ö Yehowa — ba me lö'ö zui nifondrondrongomi, he ŵa'ae no a'oi dödögu wehede khömi, ma'öma'ökhö; ba me lö nitemami ligu, he ŵa'ae no mu'aodo khömi,
14 ba ufatörö ba nomo andre nifatörögu ba Zilo andrö, ba nomo andre, nifao ba döi töigu, sabe'e dödömi, ba ba nahia andre, nitehegu khömi ba khö ndra tuami.
15 Ba utimba ami ba duduma hörögu, si mane fanimbagu mege talifusömi andrö, ma'uwu Geferayi ma'afefu.

 III. Böi sa'ae mangandrö Yeremia, salahi niha nitibo'ö andrö 

16 Ba ya'ugö, ba böi angandrö, salahi niha andrö, böi tarongo wakaosamö, ba khöra andrö; böi fakao ndra'odo, lö'ö sa atö ufondrondrongo khöu!
17 Hadia, lö'ö sa ö'ila, hadia nilaura ba mbanua mado Yuda andrö misa ba baewali Yeruzalema!
18 La'ozaragö geu iraono ba la'ebua'ö galitö ira amara, ba lafaruka hamo ira alawe, ba wamazökhi kue, ö zalaŵa mbanua si yaŵa andrö ira alawe, ba ba wame'e sumange nibadu ba Lowalangi bö'ö, ba wamusi tödögu.
19 Ba hadia, abu dödögu labe'e? — iŵa'ö Yehowa, — hadia, tenga ya'ira zabu tödö, ba wa'aila dania?
20 Andrö imane So'aya, Yehowa: Hiza, göna fönugu ba fa'abao dödögu mbanua andrö, he niha ba he uriföra ba he eu ba he sinanö ba nowi, ba muhola [wönugu andrö], tebai mate hola-holania.

 IV. Famosumange si tenga moroi ba dödö, ba lö omasi Lowalangi 

21 Da'ö niŵa'ö Yehowa ngahönö andrö, Lowalangi Ndraono Gizeraeli: Mibe'e nönö-nönö zumange nitaba andrö khömi zumange nitunu, ba mi'a nösi!
22 Lö'ö sa ni'oroi'ögu khö ndra tuami, me luo uheta ira ba danö Miserayi, lö niŵa'ögu hadia ia, ba zumange nitunu ba ba zumange nitaba.
23 Da'ö sa niŵa'ögu khöra: Mi'o'ö goroisagu, ba Lowalangimi ndra'odo ba banuagu ami; mitörö si'aikö lala, nifakhoigu khömi, ena'ö ohahau dödömi!
24 Ba lö lafondrondrongo, lö labe'e mbörö dalingara: lala nikhoi dödöra latörö, nikhoi dödöra ba wa'abe'enia ba gera-era si lö sökhi andrö, ba no la'erogö ndra'o, lö la'otahögö ndra'odo.
25 Ba i'otarai luo, me aheta ndra tuami ba danö Miserayi, irugi ma'ökhö andre, ba no ufatengetenge khömi genonigu andrö fefu, sama'ele'ö andrö, ero ma'ökhö ufatenge, i'otarai zi hulö wongi.
26 Ba lö lafondrondrongo khögu. Lö labe'e mbörö dalingara, sabe'e tandro ira, abölö-bölö walösökhi, moroi khö ndra tuara.
27 Ba na öŵa'ö khöra niŵa'ögu andre fefu, ba lö lafondrondrongo khöu, ba na muhede'ö khöra, ba lö latema liu.
28 Ba ömane dania, ba khöra andrö: Da'ö niha andrö si lö mamondrongo oroisa Lowalangira, Yehowa, sangositengagö fotu; no taya wa lö faröi, no ahori ba mbewera.

 V. Göna huku ira, börö horöra andrö, famosumange adu 

29 Ba faguti'ö sa'ae naya andrö ba högöu [ya'ugö ono ziona alawe] ba tibo'ö, ba angarö-ngarö ba hili andrö, si lö eu'eu, me no itibo'ö niha andrö Yehowa, me no itimba!
30 Noa sa lalau iraono Yuda andrö zi lö omasido famaigi — iŵa'ö Yehowa —; noa sa labe'e ba nomo andrö, nifao ba döi töigu, zogoro ita khöra, ba wana'unöi ya'ia.
31 Ba no lafa'anö naha wame'e sumange Tofeti andrö [sogoro niha] ba ndraso Mbeni-Hinomo, ba wanunu onora matua ba onora alawe, si tenga niŵa'ögu ba si lö irai itörö tödögu.
32 Andrö hiza, irugi baŵa dania — iŵa'ö Yehowa — ba tenga sa'ae Tofeti ba tenga sa'ae daso Mbeni-Hinomo laŵa'ö, "daso wange'enge'e" labe'e töinia, ba labe'e dania lewatö Dofeti andrö, me lö naha sa'ae.
33 Ba tobali ö wofo ba dalu mbanua ba ö gutu ndru'u dania mboto niha andre, lö sanaboi ya'ira.
34 Ba tebato ba mbanua mado Yuda andrö ba baewali Yeruzalema wa'iki ba fa'omuso dödö, fa'omuso dödö zangowalu ba fa'omuso dödö nono nihalö, ube'e: tobali tanö si mate sa'ae danö.

Faza 8

I. Tohu-tohu wameta'u Yeruzalema 

1 Ba na luo da'ö — iŵa'ö Yehowa — ba lakhau döla razo mado Yuda andrö ba lewatö, ba töla zatuara ba töla gere ba töla zama'ele'ö ba töla nösi mbanua Yeruzalema andrö.
2 Ba labologö ba zino ba ba haga mbaŵa ba ba haga ngahönö andrö ba mbanua si yaŵa, somasi ira mege, nifosumangera, nigo'ögo'öra, nisofura li ba sangalulu ira: lö lafuli la'ozaragö ba lö lafuli lako'o, tobali fangatabö zinanö ba danö.
3 Ba omasi dania ira wa'amate, moroi ba wa'auri, dozi si tosai andrö, si lö ahori niha si lö sökhi andre, ba danö andrö fefu misa, ba nitibo'ögu ya'ira, iŵa'ö Yehowa ngahönö andrö.

 II. Tebai döhö wökhöra andrö 

4 Ba ömane sa'ae khöra: Da'ö niŵa'ö Yehowa: Hadia, alau maö niha, lö maoso? hadia, ta'erogö hadia ia, ba lö tafuli ta'otahögö?
5 Ba hana wa la'erogö Yeruzalema niha andrö, si lö tebulö fa'erosa: Hana wa lö laböhöli waya, hana wa te khöra wamuli ya'ira?
6 No ufondrondrongo ba no terongo khögu: faya lalau, samösa lö sangesa todö ba walösökhinia andrö, fa iŵa'ö: Hadia nilaugu? Oi dozi la'erogö, la'osisi lalara, si mane kudo, sondrölö ya'ia ba zi fasöndra niha.
7 He sumbila ba dalu mbanua, ba i'ila mbaŵania, ba buru'u ba katawaena ba tumbao, ba lö latalu'i mbaŵa wangawulira, ba banuagu andrö, ba lö la'ila gamakhoita Yehowa andrö.
8 Hadia wa tola miŵa'ö: Satua-tua ita ba so khöda goroisa Yehowa? Ya'ia! ba no ibali'ö faya fanura waya andrö ba danga zanura.
9 Saila zatua-tua andrö, si tobali tödö ba nira'u; hiza, taroma li Yehowa andrö, ba no la'ositengagö, ba hadia wa'atua-tua si so khöra?
10 Andrö ululu ba niha bö'ö ndrongara, ba niha bö'ö dania zokhö benuara; i'otarai sa'ae ndraono, numalö ba zatua, ba oi sangalui hare, ba he sama'ele'ö ba he ere, ba oi dozi solau faya ba falimosa.
11 Ba lafayaigö wamadöhö fökhö mbanuagu andrö, wanguma'ö: Fangorifi! fangorifi! ba lö'ö sa fangorifi.
12 Saila ira ena'ö, me no lalau zogoro ita, ba lö'ö sa aila ira, lö'ö sa'ae la'ila hadia wa'aila. Andrö tegaölö tou ira dania, awö zalau andrö; na baŵa wamatörö huku khöra, ba tetaru mbagi iŵa'ö Yehowa.
13 Ufarahugö, uhori ira — iŵa'ö Yehowa — Lö bua ba nagu ba ba marafala, no aleu mbulu; noa sa uhonogöi zi manga ya'ia.

 III. Itörö huku, lö mudöna-döna 

14 Hadia wa dumao-dao manö ita? Mitabu fefu, datasaŵa mbanua saro andrö, ena'ö ba da'ö mate ita. Ibe'e sa'ae tekiko ita Lowalangida Yehowa, ifabadugö khöda langu, me no tafazökhi horö khö Yehowa!
15 Tadöna-döna wangorifi, ba lö hadia ia zi sökhi; tadöna-döna mbaŵa wamadöhö fökhö, ba hiza wa'atobali dödö!
16 Moroi ba Dano terongo wehöfu kudo, humeu danö ma'asambua, ba wa'abölö wedele kudo si matua, ba so ira ba la'a danö, fabaya ösinia ba banua, fabaya niha bakha.
17 Hiza sa, ufa'aso khömi gulö, sita, si lö fanaka, ena'ö lara'u ami, iŵa'ö Yehowa.

 IV. Fa'abu dödö Yeremia 

18 Heza usöndra wa'omuso dödö, ba wa'abu dödö andre! No mofökhö sibai bakha dödögu!
19 Hiza, ebua li we'ao mbanuada andrö, moroi ba danö saröu, lamane: "Hadia, lö'ö sa Yehowa ba Ziona? Hadia, lö ba khöra razora? — Hana wa no la'andrö wönugu, ba geu nifobawa andrö khöra, ba nadu niha bö'ö!
20 No awai wamasi, no ahori mu'ozaragö mbua geu, ba ya'ita, ba lö nisöndrada fangorifi!
21 Me no arasa mbanuada andrö, ba no arasa göi dödögu: Sabu tödö ndra'odo, no tobali dödögu.
22 Hadia, lö dalu-dalu sa'ae ba Gileadi ba lö'ö sa'ae sodalu-daluni fökhö? Hana sa, wa lö lafalemba dalu-dalu ba mbanuada andrö?

Faza 9

I. Fangarö-ngarö, me no fadoro elungu ira 

1 Ena'ö na idanö manö nösi högögu ba ena'ö na umbu daŵa hörö hörögu, ba bongi ma'ökhö u'e'esi nibunu andrö, banuada!
2 Ena'ö na so nosegu ba danö si mate, ba uröi mbanuada andrö, uhetado khöra, me no ha sambalö sohorö manö ira, orudua zi faröi.
3 Lakhai lelara, hulö si mane fanara; ba waya ba tenga ba zi duhu samatörö ira ba danö, fatete manö lalau zi lö sökhi — ba lö aboto ba dödöra ndra'odo! — iŵa'ö Yehowa.
4 Faoma mi'angelama ba nawömi, ba he talifusö samuza, ba böi mi'amati khönia; dozi talifusö sa'ae, ba falimo, ba awömi fefu, ba möi mamöbögö si lö duhu;
5 faoma lalimo nawöra ba tenga si duhu wehedera: lafamaha lelara ba wolau faya, ba la'eregesi dödöra wo lau si tefuyu.
6 No tefasui ndra'ugö falimosa, ba ba walimosa andrö, ba te khöra wa'aboto ba dödöra ndra'odo! — iŵa'ö Yehowa.

 II. Sulö mbua-buara huku andrö, nifatörö ba mbanua Yeruzalema 

7 Andrö imane Yehowa ngahönö andrö: Hiza, ulaugö ira, utandraigö, he uwisa na sa, ba walösökhi mbanuagu andrö?
8 Ono wana famunu lelara andrö, lalau waya; lahaogö mbewera khö nawöra, ba bakha ba dödö, ba falimosa.
9 Hadia lö u'otu'ö zi mane da'ö? — iŵa'ö Yehowa, — ba lö ulau mbalögu ba niha si manö amuata?
10 Ulau me'e ba hili andrö ba mangarö-ngarödo ba u'e'esi mbenua andrö ba zalo'o, me no itörö alitö, ba tobali lö'ö sa'ae itörö niha ba lö'ö sa'ae irongo wedele gurifö nikubaloi; fofo ba dalu mbanua ba utu ndru'u, ba no moloi, no aheta.
11 Ba ubali'ö adudula Yeruzalema, naha nasu ana'a, ba banua mado Yuda andrö, ba ubali'ö tanö si mate, si lö niha.
12 Ha niha zi lö ambö fa'atua-tua, fa aboto ba dödönia da'ö? ba ha niha ba zihede Yehowa, ena'ö ifarongogö, hadia mbörö, wa no tekiko danö, wa no akhozi, hulö danö si mate, si lö itörö niha?
13 Ba imane Yehowa: Me no lö ba dödöra oroisagu andrö, nibe'egu khöra, ba me lö nifondrondrongora ligu, me lö ni'o'öra,
14 me no dali manö khöra dödöra sabe'e andrö, ba Mba'ali andrö, nifahaö ndra amara ya'ira,
15 andrö ube'e ö niha andrö zafeto ba ufabadugö khöra langu — iŵa'ö Yehowa ngahönö andrö, Lowalangi ndraono Gizeraeli.
16 Ba ufazawili ira ba niha baero andrö, si lö larai mila, ba he ira amara mege, ba ufago'ögo'ö khöra zi'öli, irege no ahori ira ube'e.
17 Imane Yehowa ngahönö andrö: Mifaigi ba mihede ba ndra'alawe sange'esi, ena'ö lafa'aso ira; mifatenge ba ndra'alawe si no to'ölö, ena'ö möi ira, ena'ö la'aliogö ira,
18 ba wange'esi ya'ita, ena'ö mo'ala'ala höröda, ba ena'ö mowöi-wöi mbu höröda taŵa hörö?
19 Terongo sa'ae wege-ege sebua li moroi ba Ziona, lamane: "Ha lö afufu ita, no tehawu ita fa'aila, fa taröi danö, me no ladudugö nahiada!"
20 Ba mifondrondrongo li Yehowa, ya'ami ira alawe, ya möi ba dögi dalingami niŵa'önia, ba mifahaö nonomi alawe ba wange'esi; yamufahaö nawönia zamösana ba wa'ala'alaisa!
21 Noa sa i'anöisi zandrela khöda fa'amate, no möi yomo ba gödo khöda, ba wangohori iraono baewali, fabaya ono matua baolayama.
22 "Ŵa'öda'ö", iŵa'ö Yehowa; ba no muzaewe tou mboto niha si mate, amaedola goboula fangatabö zinanö ba danö, amaedola ngamböbö wakhe ba döla, moroi furi zamasi, si lö sangozaragö?

 III. Si nangea tasuno niha, ba ha na no aboto ba dödöra Lowalangi; ba Iraono Gizeraeli, ba no fagölö-gölö ba niha baero 

23 Imane Yehowa: Böi yamusuno ia ba wa'atua-tuania satua-tua ba böi yamusuno ia ba wa'abölönia sabölö ba böi yamusuno ia ba gana'ania sabua ana'a!
24 Ba da'ö yamusuno ia sedöna manuno ya'ia, me no so khönia wa'aboto ba dödö, me no aboto ba dödönia ndra'odo, wa ya'odo, Yehowa, zangoroma'ö fa'ahakhö dödö ba solau huku ba satulö ba guli danö; da'ö sa zomasido — iŵa'ö Yehowa.
25 Hiza, irugi baŵa dania — iŵa'ö Yehowa — baŵa wanguhukugu fefu niboto si so uli na.
26 Dawa Miserayi ba mado Yuda, Iraono Gedomo ba Iraono Gamoni ba Iraono Moabi ba dozi si no mufalo'o bu, sowanua ba danö si mate, — dozi niha baero sa, ba lö muboto, ba dozi ma'uwu Gizeraeli, ba si lö muboto tödö.

Faza 10

I. Famangelama ba waya andrö, famosumange adu. Fanuno Lowalangi sauri 

1 Mifondrondrongo li Yehowa andrö, fehedenia khömi, ya'ami ma'uwu Gizeraeli!
2 Imane Yehowa: Böi mifamaha ami ba huku niha baero andrö ba böi tokea ami ba dandra andrö ba mbanua si yaŵa, me si tokea niha baero ba khönia!
3 Faya, sa nifakhoi niha baero andrö, eu, ni'eŵa ba gatua, nifazökhi danga duka, nifofoe.
4 Lafo'aya firö ba ana'a, labözi gosö'osö, fa böi mangiŵa.
5 Hulö si mane tabotabo wofo ba naha zinanö, ba si lö hede, ni'ohe'ohe, me tebai mowaö-waö: böi mi'ata'ufi ia, tebai sa ifakiko niha ba tebai göi ifa'ema wangorifi.
6 Lö'ö sa si fagölö-gölö khöu, ya'ugö Yehowa, salaŵa ndra'ugö ba no ebua döimö andrö ba wa'abölö andrö.
7 Ha niha zi lö mangata'ufi ya'ugö ena'ö, ya'ugö razo soi niha? Si nangea khöu da'ö, me lö ba zatua-tua fefu ba niha misa ba ba mbanuara fefu si fagölö-gölö khöu!
8 Dozi ira sa, ba no sambö era-era ba sowöhö mowa: famahaö andrö ba nadu — ba no eu.
9 Firö niböbözi, nihalö ba Darisi ba ana'a moroi ba Gufa, nifazökhi duka ba tanga zamahele ya'ia; ungu sowu waruwaru ba ungu soyo mbaru, nifazökhi zonekhe, ma'afefu.
10 Ba no Lowalangi si ndruhu-ndruhu Yehowa, Lowalangi sauri ia ba razo si lö tebulö; ba wönunia humisi danö, ba fa'abao dödönia, ba si tebai lataha soi niha.
11 Ba mimane khöra: Lowalangi andrö, si no tenga samazökhi banua si yaŵa ba tanö tou, ba si taya dania ba guli danö ba barö mbanua si yaŵa.
12 Ya'ia, samazökhi tanö ba wa'atua-tuania andrö ba samologö banua si yaŵa ba wa'aboto ba dödönia.
13 Na terongo linia banua andrö, ba mogoso-goso deu, ba i'ohe miyaŵa lawuo moroi ba gahe mbanua, i'asogö gari mbanua, lala deu, ba ifolala nangi moroi ba zi fahöna ia.
14 Dozi atöngö, ba tebai aboto ba dödö; dozi tuka gana'a, ba saila, ba wamaedo andrö, me no falimosa nifahele andrö ba me si lö noso.
15 Faya ia, nifazökhi fango'aya; na baŵa wamatörö huku, ba tekiko.
16 Ba tenga si fagölö-gölö ba da'ö dana khö ma'uwu Yakobo andrö, no samazökhi tanö'a ia, ba soi tana khönia Ndraono Gizeraeli, Yehowa ngahönö döinia.

 II. Göna famakiko mado Yuda. Fangandrö Yeremia 

17 Tuyu gama-gamau ba danö, [ya'ugö ono Ziona] nifasui nemali!
18 Imane sa Yehowa: Hiza, ufazaumba niha ba danö si samuza andre, tosasa ube'e, ena'ö la'ila [ndra'odo].
19 Alai ndra'o ba zokhogu andre! Tebai döhö zi gönado andrö. Ba no umane dödögu: Na ha da'ö wamakaogu, ba utaha!
20 No adudu nosegu, no ahori aetu zinalinia, no aheta khögu nonogu matua, lö ya'ira sa'ae; lö sangazökhi osegu andrö, lö samologö mukonia.
21 Sambö tödö sa'ae gubalo andrö, ba lö nisofura Yehowa, andrö lö fozu khöra ba no muzaewe guriföra fefu.
22 Mifondrondrongo! muhöngö — so sa'ae moroi sa, ruru sebua moroi yöu, ba wamali'ö adudula banua mado Yuda andrö, ena'ö tobali naha nasu ana'a!
23 U'ila, ya'ugö Yehowa, wa tebai ihuku lalania niha, awö wa tebai ifanandrösa mbekania niha sanörö lala.
24 Otu'ö ndra'odo, Yehowa, ba faigi ndrohu-ndrohu, böi be'e dali wönumö, ba böi afufu ndra'o öbe'e!
25 Ba niha baero andrö lau wönumö, ba zi lö mangila ya'ugö, ba niha si lö mangaröfi li töimö, me no lahori ma'uwu Yakobo, me no lafufu ba me no labali'ö tanö si mate mbenuara.

Faza 11

I. Famasugi ba dödö fawu'usa li Lowalangi andrö ba Ndraono Gizeraeli 

1 Niŵa'ö Yehowa khö Yeremia, imane:
2 Mifondrondrongo daroma li fawu'usa li andre ba öfa'ema ba mado Yuda ba ba mbanua Yeruzalema andrö!
3 Ömane khöra: Da'ö niŵa'ö Yehowa, Lowalangi Ndraono Gizeraeli andrö: Ni'elifi niha, si lö mamondrongo taroma li fawu'usa li andrö,
4 niŵa'ögu khö ndra tuami, me luo uheta ira ba danö Miserayi, ba mbalanga si'öli andrö folaugö, wanguma'ö: Mi'o'ö goroisagu, mibe'e dali khömi, mitörö sibai niŵa'ögu khömi, ba banuagu ami, ba Lowalangimi ndra'odo.
5 Ena'ö lö ubulö'ö zi no möido ba hölu andrö khö ndra tuami, wa edönado ube'e khöra danö si no falawu susu ba ŵe ŵani, si mane ni'ilada ma'ökhö andre! Ba utema li, umane: Ya'ia da'ö Yehowa!
6 Ba imane khögu Yehowa: Farongogö daroma li andre fefu ba mbanua mado Yuda andrö ba baewali Yeruzalema, ömane: Mifondrondrongo daroma li fawu'usa li andrö, ba mi'o'ö!
7 Noa sa ufarourou si'aikö ndra tuami, me luo uheta ira ba danö Miserayi ba irege ma'ökhö andre, u'ota'otarai zi hulö wongi, umane: Mifondrondrongo niŵa'ögu khömi!
8 Ba lö lafondrondrongo; lö labe'e mbörö dalingara; itorö manö sa'ae nikhoi dödönia si lö sökhi andrö zamösana, ba no ufatörö khöra fefu [wangelifi andrö] ba daroma li fawu'usa li andrö, niŵa'ögu khöra, ni'o'ö ena'ö, ba si lö ni'o'öra.

 II. Fangotu'ö sanawö fawu'usa li andrö 

9 Ba imane khögu Yehowa: No mamagölö mado Yuda ba banua Yeruzalema andrö.
10 No lafuli ira ba golalöŵa ndra tuara moroi yaŵa, si lö edöna mamondrongo ligu — ba la'o'ö ba Lowalangi bo'ö, ba wamosumange: no ladudugö wawu'usa li andrö khögu, he ma'uwu Gizeraeli ba he ma'uwu Yuda, fawu'usa li andrö khögu khö ndra tuara!
11 Andrö imane Yehowa: Ufatörö sa'ae khöra wamakao, si tebai aefa ira, ba na la'angaröfi li dania ndra'o, ba lö ufondrondrongo khöra.
12 Ba na möi dania mbanua mado Yuda andrö ba banua Yeruzalema, ba wangaröfi li Lowalangira andrö, nitunutunura kumöyö, ba tebai göi latolo ira da'ö, na baŵa wamakao andrö.
13 Fa'oya mbanua khömi sa'ae wa'oya Lowalangimi, ya'ami mado Yuda; ba fa'oya newali ba Yeruzalema wa'oya naha wame'e sumange andrö, nifa'anömi ba "wa'aila" andrö, naha wanunu kumöyö khö Mba'ali andrö.
14 Ba ya'ugö, ba böi angandrö salahi niha andrö, böi tarongo wakaosamö ba khöra andrö; lö'ö manö sa ufondrondrongo, na la'angaröfi li ndra'o, na baŵa wamakao khöra!
15 Hadia ni'alui wa'omasigu andrö ba nomogu andrö? Hadia, ba wamalua nikhoi dödönia sonekhe andrö? Hadia, fangeheta zi lö sökhi khöu gamabu'ula li ba ösi zumange ni'amoni'ö, ena'ö tola owua-wua dödöu dania?
16 Falo satabö, si no fahöna bua si sökhi, ibe'e töimö Yehowa: ba nangi sabölö ibe'e galitö ba mbörö, ba afufu ndrahania.
17 Yehowa ngahönö andrö, sananö ya'ugö mege, ba no ihonogöi khöu zi lö sökhi, börö walösökhi ma'uwu Gizeraeli ba ma'uwu Yuda, folaura andrö, ba wangandrö fönugu, wanunu kumöyö khö Mba'ali andrö.

 III. Famagölö mbanua Ganatoti andrö, ba wamunu Yeremia 

18 Ba no ifarongogö khögu Yehowa, ba no urongo: me luo da'ö ö'oroma'ö khögu wolaura andrö!
19 Ya'odo andre, ba no hulö nono mbiri-biri si möi-möi, ni'ohe ba wanaba ya'ia, ba lö u'ila, wa so nifakhaira nilau khögu: datafakiko döla, fabaya bua, tadeha ia ba danö zauri, fa böi sa'ae itörö tödö niha döinia!
20 Ba ya'ugö Yehowa ngahönö, samatörö huku satulö ba sanandraigö tödö, fabaya bua, ba fa'ila'ö khögu wolaumö balöu khöra; noa sa ube'e balaziu huhuogu andrö.
21 Andrö wa no imane Yehowa, ba khö mbanua Ganatoti andrö, sangalui famunu ya'ugö, wanguma'ö: Böi ama'ele'ö ba döi Yehowa, fa böi mabunu'ö tangama andre!
22 Andrö wa no imane Yehowa ngahönö: Hiza ufatörö huku khöra: si mate ba mbawa zi'öli dania nono matua, ba si mate olofo nonora matua, fabaya onora alawe.
23 Lö si tosai dania, ya'ira andrö; famunu sa'ae ufatörö ba mbanua Ganatoti andrö, na döfi wanguhuku ya'ira.

Faza 12

I. Fangarö-ngarö Yeremia, me no sohahau tödö niha si lö sökhi 

1 Satulö ndra'ugö Yehowa na fasoso ndra'o khöu ena'ö; ba da'usekhegö zui ndra'ugö, hadia wa mofozu wolau zebua horö ba hana wa lö hadia ia ba zi falimo andrö fefu?
2 Ötanö ira ba moŵa'a, manöi ba mowua göi: na ba mbewera, ba ahatö ndra'ugö, ba na ba dödöra ba aröu'ö!
3 Ba ya'ugö Yehowa ba no aboto ba dödöu ndra'odo, ö'ila ndra'o ba ötandraigö dödögu khöu: döni da'iora, si mane biri-biri ba wanaba ba amoni'ö ira, ba mbaŵa wamunu!
4 Ha wa'ara na abu dödö danö ba ha wa'ara na aleu zinanö ba mbolo nowi? Ba walösökhi niha ba danö ahori gurifö niha, fabaya fofo ba dalu mbanua. — Me laŵa'ö: Lö dania i'ila wozuda!

 II. Fanema Lowalangi linia: Göna huku niha si no faröi andrö 

5 Na erege dödöu sa'ae labe'e sanörö tanö, na fao ndra'ugö khöra wagohisa, ba he öwisa wogamö ahe kudo? — ba na ha ba danö si lö hadia ia abe'e dödöu, ba he öwisa ba gatua ba mbewe Yoridano?
6 Talifusöu na'i ba moroi yomo khömi, ba si falimo khöu; ya'ira göi zangebua li we'ao moroi furiu; böi fati lira, na lahaogö wehedera khöu.
7 No uröi nomogu ba no u'erogö dana khögu; fondrege zomasido, ba no ululu ba danga zi fa'udu khönia.
8 Si so khögu andrö, ba no tobali hulö zingo barö gatua khögu; mundröndröndröndrö ia khögu: andrö anuzu dödögu ia.
9 Hadia, no aamaedola wofo sola'ala'a khögu zi so khögu andrö, wa lafasui ia moyo? Milabu! Mi'owuloi gutu ndru'u fefu, mifa'amöi ira, ba wemanga [ya'ia]!
10 No ato gubalo, samufu kabu nagu andrö khögu, no lahundrahundra mbolo nowi khögu, no labali'ö tanö si mate nowi andrö, somasi dödögu.
11 No tanö si mate labe'e, abu dödö fönagu, no afufu, no tanö si mate danö ma'asagöro, me lö si so ba dödö ya'ia.
12 Fefu hili andrö, si lö eu'eu ba danö si mate, ba no itörö samufu; so sa wöda khö Yehowa, si manga-manga hadia ia, i'otarai mbalö danö si föfö, numalö ba zi föfö, ba lö ösi guli danö si lö göna.
13 No lataru wakhe, ba sa'a-sa'a mao ba wamasi; no erege dödöra, ba lö fozu, ba saila sa'ae ami, ba lua-lua andrö khömi, ibe'e fönu Yehowa, saukhu andrö.

 III. Ba he soi bö'ö, si faola tanö khöra. Ba ihakhösi tödö zamalalini era-era Lowalangi 

14 Imane Yehowa, ba khö zi faola tanö andrö khögu, si lö sökhi, sombambaya tana khö andrö, nibe'egu ba mbanuagu Iraono Gizeraeli: Hiza, uhori ira ba danöra, ba ma'uwu Yuda andrö göi, ba hunöra.
15 Ba na no aefa uhori ira, ba ufuli uhakhösi tödö, ba u'ohe mangawuli ira, ufuli ufataro ba dana khönia ba ba danö khönia zamösana.
16 Ba tobali, na lafamaha dania ira ba huku mbanuagu andrö, ba wahölusa ba döigu, na lamane [göi]: Ba wa'auri Yehowa! Si mane famamahara banuagu, ba wahölusa ba Mba'ali andrö, ba te'a'azökhi ira, bakha ba hunö mbanuagu.
17 Ba na lö lafondrondrongo, ba udeha niha si manö ba ufaulugö wangohori — iŵa'ö Yehowa.

Faza 13

I. Böbö talu ba migö, ba wamadomaisi fangoloi'ö Iraono Gizeraeli 

1 Imane khögu Yehowa: Ae öli khöu mböbö talu muko, ba amöbö talu, ba böi basöi idanö.
2 Ba u'öli mböbö talu andrö, u'o'ö niŵa'ö Yehowa khögu; ba u'amöbö talu.
3 Ba ifuli muhede khögu Yehowa imane:
4 Halö mböbö talu andrö ba löwi-löwiu, ni'öliu andrö, ba ae ba Oifarati ba bini'ö ia ba da'ö ba dögi gara.
5 Ba möido mubini'ö ia ba mbewe Oifarati, si mane niŵa'ö Yehowa khögu.
6 Ba ara ma'ifu, ba imane khögu Yehowa: Ae ba Oifarati ba halö ba da'ö mböbö talu andrö, niŵa'ögu khöu nibini'ö ba da'ö.
7 Ba möido ba Oifarati, u'alui, ukharu ba uhalö mböbö talu andrö ba nahania andrö, ba nibini'ögu ya'ia, ba hiza, no obou mböbö talu andrö, lö gunania sa'ae.
8 Ba humede khögu Yehowa, imane: Da'e niŵa'ö Yehowa:
9 Si manö dania wamakikogu fayaŵasa mado Yuda andrö ba fayaŵasa mbanua Yeruzalema, si no ebua sibai.
10 Niha si lö sökhi andrö, si lö edöna mamondrongo ligu, si no abe'e tandro, wanörö nikhoi dödöra, wolo'ö ba Lowalangi bö'ö, ba wamosumange ba ba wangalulu khöra, — ba hulö si mane böbö talu andrö, si lö guna sa'ae dania ira.
11 Hulö si mane böbö talu sa'ae, si fatöfa ba löwi-löwi niha, si manö wamatöfagu khögu ma'uwu Gizeraeli fefu ba ma'uwu Yuda fefu — iŵa'ö Yehowa — ena'ö banuagu ba fangebua duriagu ba fanuno ya'odo ba lakhömigu ira, ba lö lafondrondrongo khögu.
12 Ba ömane sa'ae khöra: Da'ö niŵa'ö Yehowa, Lowalangi Ndraono Gizeraeli: Fefu migö, ba tefo'ösi agu! Ba na lamane dania khöu: Hadia, lö ma'ila wa tefo'ösi agu migö fefu?
13 Ba ömane khöra: Imane Yehowa: Hiza, ufo'ösi femabu fefu niha ba danö andre, awö razo andrö, ma'uwu Dawido, sidadao ba dadaomania andrö, ba ere andrö ba sama'ele'ö ba dozi banua Yeruzalema andrö.
14 Ba faoma urasa ira ba nawöra, he ama ba he ono matua, nifarahugö, iŵa'ö Yehowa; lö alimagö ba lö afökhö khögu ba lö ahakhö dödögu, fa lö ufakiko ira ena'ö.
15 Mifondrondrongo ba mitöngöni! Böi fayaŵa ami, me no Yehowa zihede!
16 Mifosumange Lowalangimi Yehowa, fatua lö ogömi-gömi na, fatua lö manendre gahemi ba hili si no ogömi-gömi! Ba da'ö mibazebaze'ö sa dania haga, ba fa'ogömi-gömi sabölö ibe'e, si lö oroma turu.
17 Ba na lö mifondrondrongo, ba me'e ndra'o ba zi lö oroma ndra'odo, ba wayaŵasa andrö, ya böi döhö wenguwengu, ya mangele daŵa hörögu, me ni'oloi'ö zanuwö rorogöfö Yehowa andrö.

 II. Fanegu razo ba inania andrö, ba horöra andrö 

18 Omane khö razo ba khö zamatörö andrö, ira alawe: Mi'ae tou, tanö tou sibai mi'iagö, me no ahele ba högömi naya ba högö, saembu si sökhi sibai andrö!
19 No laduhö mbawa göli mbanua raya ba lö samokai sa'ae; te'oloi'ö mado Yuda fefu, ahori te'oloi'ö!
20 Mifaöga hörömi ba mifaigi zi otarai moroi yöu andrö! Heza so nikubaloi andrö, nibe'e rorogöföu, rorogöfö si sökhi sibai andrö?
21 Hadia öŵa'ö, na ifataro salaŵamö zi fahuwu khöu andrö, nifamahau khöu? Hadia, lö ira'u ndra'ugö fa'afökhö hulu, si mane ba zadono?
22 Ba na ömane ena'ö dödöu: Hadia wa gönado si mane da'ö? — Ba wa'afahöna gölalöŵamö tefahoi gahe lembeu ba tefakao mbörö sisiu!
23 Hadia, i'ila i'afusiö nösinia Dawa saitö ba i'ila iheta la'ala'ania harimo? awena dania mi'ila milau zi zökhi, ya'ami si no to'ölö wolau si lö sökhi.
24 Ba ufazawili sa'ae ira, si mane dami wakhe, ni'oloi'ö nangi moroi ba danö si mate!
25 Da'ö dania dana khöu, urakhau, nihukugu khöu — iŵa'ö Yehowa —, me no olifu'ö ndra'odo ba me no abe'e dödöu ba waya.
26 Ba ufahoi göi gahe lembeu ba gangango mbisiu, ena'ö oroma zaila'ö!
27 Fohorömö andrö ba fedeleu, fohorömö salakha andrö, — ba hili-hili andrö ba ba mbolo mbenua, ba no u'ila zalakha andrö khöu! Alai ndra'o ndra'ugö, Yeruzalema, tebai aheta khöu — ha wa'ara na dania!

Faza 14

I. Baŵa wa lö teu 

1 Niŵa'ö Yehowa khö Yeremia ba wa lö teu andrö:
2 Abu dödö mado Yuda, hulö zariri mbanuara, dumao-dao tou ba danö, alangu sibai dödö; numalö miyaŵa wege-ege Yeruzalema.
3 Salaŵara, ba lafatenge genonira, ba wana'u idanö, möi ba mba'a, ba lö falukha nidanö, ba mangawuli lö ösi nasoa, no tobali dödöra ba no aila, ba labalugö mbawara.
4 Ba danö nowi andrö, si no tobali tödö, me lö saekhu ba danö teu tobali dödö zonowi, babalugö mbawara.
5 Böhö na'i ba mbenua, mo'ono ba iröi, me lö du'u ba danö.
6 Ba kalide gatua, ba no so ba hili si lö eu'eu, ambö mbadu, si mane ba nasu ana'a; ariri höröra, me lö du'u.

 II. Fangandrö Yeremia salahi Ndraono Gizeraeli. Lö edöna ifondrondrongo Yehowa 

7 Na i'ombakha'ö ndra'aga horöma andrö, ya'ugö Yehowa, ba be'e börö döimö andrö, wame'e ba lala; noa sa fahöna golalöŵama; khöu no mafazökhi horö!
8 Ya'ugö tötönafö Ndraono Gizeraeli, sangorifi ya'ira, na baŵa wa'atosasa, hana wa no hulö niha bö'ö ba danö ndra'ugö, hana wa no hulö zikoli solau ose naha wemörö?
9 Hana wa no hulö niha si no tobali tödö ndra'ugö, hulö zabölö, si tebai mangorifi awönia? Ba noa zui soso'ö ba khöma, ya'ugö Yehowa, ba no töimö mbörö wamotöi ya'aga: böi böhöli ndra'aga!
10 Imane Yehowa, ba niha andre: Si manö wa'omasira wanörö-nörö, lö lataha gahera, — ba lö omasi Yehowa ira: itörö sa'ae tödönia lalöra ba i'otu'ö ira ba horöra andrö.
11 Ba no imane khögu Yehowa: Böi andrö wangorifi niha andrö!
12 Na mamoni ira, ba lö ufondrondrongo wakaosara andrö, ba na la'ohe [khögu] zumange nitunu ba sumanga ni'a, ba tenga somasido; uhori na'i ira bawa wöda ba lofo ba bö'a!

 III. Fangarö-ngarö ba zama'ele'ö sofaya andrö; lasaŵa wa'atekiko, fabaya sato 

13 Ba umane: He So'aya, Yehowa, ba laŵa'ö khöra sama'ele'ö andrö: Lö mi'ila zi'öli, ba he lofo, ba lö göna ami; fangorifi si lö mamalö-malö ufa'aso khömi ba naha andre!
14 Ba imane khögu Yehowa: Falimosa nifa'ele'ö zama'ele'ö andrö ba döigu; tenga nifatengegu ira, lö niŵa'ögu khöra, lö sihededo khöra; angilata falimosa ba faetasa faya-faya ba faya nifakhai dödöra lafa'ele'ö khömi!
15 Andrö imane Yehowa — ba khö zama'ele'ö, sanguma'ö zui: He si'öli ba he lofo, ba lö itörö danö da'e! he ŵa'ae tenga sinengegu ira — si'öli ba lofo dania wamunu zama'ele'ö da'ö!
16 Ba niha andrö, ba nifa'ele'ö da'ö, ba sadölö tou dania baewali Yeruzalema ba lofo ba ba zi'öli, lö sogo'o ya'ira ba fo'omora ba onora matua ba onora alawe — ba uhawui ira sulö walösökhira andrö.
17 Ba ömane khöra: Mowöi-wöi daŵa hörögu, bongi ma'ökhö, lö i'ila döhö, me no mu'ö'ötö sibai nono alawe andrö, banuada; safökhö sibai zokhonia.
18 Na möido baero ba mbenua, ba hiza tou ni'ö'ötö si'öli, ba na möido miyomo ba mbanua, ba hiza zi mate olofo! He sa sama'ele'ö ba he ere, ba möi ba danö si lö larai mila.

 IV. Ifuli mangandrö Yeremia 

19 Ba hadia, no öfaulugö wanibo mado Yuda? ba noa sa'ae anuzu dödöu Ziona? Hana wa no öfesokho ndra'aga, si lö famadöhö? Ladöna-döna wangorifi, ba lö hadia ia zi sökhi; ladöna-döna mbaŵa wamadöhö, ba hiza wa'atobali dödö!
20 He Yehowa! No aboto ba dödöma walösökhima, horö ndra tuama andrö, wa no molalö ndra'aga khöu!
21 Böi tibo'ö [mbanuau], börö döimö andrö; böi be'e fa'aila dadaoma lakhömi andrö khöu; törö tödöu, böi wu'ai wawu'usa li andrö khöda!
22 Hadia, so maö ba nadu niha baero andrö wangöndru deu? hadia moteu manö mbanua si yaŵa [ha ya'ia]? Hadia, tenga ya'ugö, Yehowa, Lowalangima? ba madöna-döna khöu, ya'ugö sa'ae zolau da'ö fefu.

Faza 15

I. No muhonogöi huku nifatörö ba mbanua Yeruzalema dania 

1 Ba imane khögu Yehowa: He ŵa'ae so ba da'e ena'ö Moze ba Samueli, ba lö'ö zui aolo dödögu ba niha andre, — fofanö ira ba duduma hörögu, ena'ö laheta ira!
2 Ba no lamane khöu: Heza masaŵa? ba ömane khöra: Da'ö niŵa'ö Yehowa: Nihonogöi ba wökhö famunu — ba ba wökhö famunu, ba nihonogöi ba mbawa zi'öli — ba ba mbawa zi'öli, ba nihonogöi ba lofo — ba ba lofo, ba nihonogöi ba wangoloi'ö — ba ba wangoloi'ö!
3 Öfa balö u'oroi'ö udura — iŵa'ö Yehowa: si'öli, ba wamunu ba asu, ba wanösöbi, ba fofo ba dalu mbanua ba utu ndru'u, ba wemanga, ba wangohori.
4 Ba ube'e nifakao ira, fefu soi niha ba guli danö zamakao ya'ira, börö Manase andrö, ono Hisikia, razo mado Yuda, börö nilaunia andrö ba Yeruzalema.
5 Ha niha sa'ae zi hakhösi tödö ya'ugö, Yeruzalema? ha niha zogolö tödö khöu? ha niha zi möi yomo khöu manofu na lö hadia khömö?
6 No ötibo'ö ndra'odo, iŵa'ö Yehowa, no fabali'ö khögu: andrö wa u'oro'ö dangagu khöu, ba wamakiko ya'ugö; no atagedo wangahakhösi tödö.
7 Ba ufazaumba ira ba mbawa göli danö, si lö ono sa'ae ira ube'e, ufakiko mbanuagu andrö; lö niröira lalara andrö.
8 Tobali oya lakha mbanua khöra, moroi ba ngawua nene ba mbewe nasi. Ba nina nono matua khöra ufatörö zamakiko, ba zi laluo, i'ogomuzaö; ihawui ira fa'ata'u ba fa'atobali dödö ube'e.
9 Ariri zi fitu ono, aetu noso: aekhu luo khönia lö bongi na, tobali lö boto ia, ihawui ia fa'aila; ba si tosai na khöra, ba ululu ba mbawa zi'öli nemalira, — iŵa'ö Yehowa.

 II. Fangarö-ngarö Yeremia; Fanema Lowalangi linia, fondrara tödö 

10 Alai ndra'o, inagu! wa no ö'adonogö ndra'odo, niha nifakao ba nifasosoni niha ba guli danö fefu! Lö nibe'egu nifalali ba lö mube'e khögu nifalaligu, ba dozi la'elifi ndra'odo!
11 Imane Yehowa: Si ndruhu, u'abe'e'ö ndra'ugö, ba zi sökhi! Si ndruhu, mangalulu khöu zi fa'udu ube'e, na baŵa wamakao, na baŵa wa'atosasa khönia.
12 Hadia, afatö zi'öli warasi, si'öli moroi yöu ba töla?
13 Ana'au ba girö-giröu, ba ube'e nirabu lö böli, börö sa'ae horöu andrö fefu, nifazökhiu ba danömi misa ma'asagörö.
14 Ba ube'e sangai halöŵö zi fa'udu khöu ndra'ugö, ba danö si lö örai mila; humola sa'ae galitö, fönugu andrö; khömi te'ebua'ö ia.
15 Ö'ila sa'ae, ya'ugö Yehowa! Törö tödöu ndra'odo, tolodo ba lau mbalögu ba zolohi ya'odo; böi bunudo, ba wa'ebolo dödöu andrö [khöra]: törö tödöu, wa no börö ndra'ugö, wa ulu'i wa'aila!
16 Falukhado daroma li khöu, ba no amaedola gögu, ba tobali fa'omuso dödögu daroma liu andrö, ba fa'owua-wua dödögu, no töimö mbörö wamotöi ya'odo, ya'ugö Yehowa, Lowalangi ngahönö.
17 Lö sorududo fedao-dao ba zomuso tödö, fa ma'ikido ena'ö: ba dangau andrö, ba no tonia ndra'o wedadao, me no fahöna wa lö sökhi-sökhi dödögu öbe'e.
18 Hana wa lö'ö sa'ae mamalö-malö wa'afökhö andrö khögu, ba hana wa monana-nana zokhogu andrö, fa tebai nifadöhö? Hadia, amaedola mbombo si falimo ndra'ugö khögu, idanö saetu-aetu?
19 Andrö imane Yehowa: Na öfuli'ö, ba ufuli utehe khöu wangondrasi ya'odo, ba na ö'oniagö ira zi nangea zi lö sökhi, ba amaedola mbawagu zui ndra'ugö? Ya'ira zi otahagö ya'ugö, ba ya'ugö, ba lö ö'otahogö ira.
20 Ba ube'e ba'a-ba'a töla saro ndra'ugö föna niha andrö, ba na fasöndra ira khöu, ba tebai lalaŵa ndra'ugö, so sa'ae ndra'odo ba ngaiu, ba wanolo ya'ugö ba ba wangorifi ya'ugo — iŵa'ö Yehowa.
21 Ba u'efa'ö ndra'ugö ba danga zi lö sökhi ba ba gokhö zamakao.

Faza 16

I. Lö ri lö tetibo mado Yuda 

1 Ba humede khögu Yehowa, imane:
2 Böi mangai ira alawe ndra'ugö ba böi mo'ono ndra'ugö ba mbanua andre, he ono matua ba he ono alawe.
3 Imane sa Yehowa ba nono matua andrö ba ba nono alawe, si tumbu ba mbanua andre, ba ba khö ninara andrö, sadono ya'ira ba ba khö namara, so'ono ya'ira, ba danö andre:
4 Fa'amate safökhö sibai dania wa'amatera, lö sange'esi ya'ira ba lö sogo'o: tobali oboula fangatabö zinanö ba danö ira; bawa zi'öli ba lofo wangohori ba tobali ö wofo ba dalu mbanua ba ö gutu ndru'u mbotora andrö.
5 Imane sa Yehowa: Böi ae yomo ba nomo, ba zi so zi mate, böi möi'ö mange'esi, böi oroma'ö wa'ahakhö dödö; noa sa uheta wa'ohahau dödö andrö khögu ba niha andrö, — iŵa'ö Yehowa — ba fa'ebua dödögu ba fa'ahakhö dödö.
6 Mate zatua ba mate ndraono, ba danö andre, lö sogo'o ba lö sange'esi, lö sogoi ösinia, ba khöra andrö, ba lö samatöŵö'ö bunia.
7 Ba lö samoboto roti, ba khöra andrö, ba wondrara tödö niha ba zi mate, ba lö lafabadugö nösi mako fondrara dödö ba wa'amate nama ba ba wa'amate nina.
8 Ba böi göi ae yomo ba wemanga, ba wedadao ena'ö, awöra, ba wemanga ba ba wamadu hadia ia.
9 Imane sa Yehowa ngahönö andrö, Lowalangi Ndraono Gizeraeli: Hiza, u'etu'ö ba mbanua andre, ba zanehe ami ba ba götömi andre, li wa'iki ba li wa'omuso dödö, li zangowalu ba li nono nihalö.
10 Ba na ö'ombakha'ö dania khöra niŵa'ögu andre fefu, ba na lamane khöu: Hana wa idaö'ö-daö'ö khöma Yehowa wamakao sabölö-bölö andrö ba hadia lalöma ba hadia horöma nifazökhima khö Lowalangima Yehowa?
11 ba ömane khöra: Me no la'erogö ndra'o ira tuami ba me no la'o'ö Lowalangi bö'ö, wamosumange ya'ira, awö wangalulu khöra, ba ya'odo, ba no laröi ba lö ba dödöra goroisagu andrö.
12 Ba ya'ami, ba no midou'ö na wolau si lö sökhi, moroi khö ndra tuami, me no sabe'e tandro zamösana, wolo'ö nikhoi dödönia si lö sökhi andrö, ba wa lö mamondrongo khögu.
13 Ba uheta sa'ae ami ba danö andre, ufazaumba ami ba danö andrö, si lö mirai mila, he ira tuami, ena'ö mifosumange Lowalangi bö'ö ba da'ö, bongi ma'ökhö, me lö edönado uhakhösi tödö ami!

 II. Te'ohe mangawuli Ndraono Gizeraeli 

14 Ba hiza, irugi baŵa dania — iŵa'ö Yehowa —, ba lö'ö sa'ae laŵa'ö: "Ba wa'auri Yehowa, solohe miyaŵa Iraono Gizeraeli moroi ba danö Miserayi!"
15 Lamane dania a'ine: "Ba wa'auri Yehowa, solohe mangawuli Iraono Gizeraeli, moroi yöu ba moroi ba danö andrö fefu, ba nitibo'önia ya'ira!" Ba u'ohe mangawuli ira ba danöra andre, nibe'egu khö ndra tuara.
16 Hiza, ato u'oroi'ö si fakiri — iŵa'ö Yehowa — ena'ö lafa'u'u, amaedola gi'a; ba aefa da'ö, ba ato zui u'oroi'ö sialu, ba wolohi ya'ira ba hili ba ba hili-hili fefu ba ba dögi gara.
17 Uhörö-hörögö sa döröŵara fefu, tebai tobini ira khögu ba tebai tobalu golalöŵara, ba wamaigigu.
18 Ba uhönagö ufodua winaeta wanulöni olalöŵara andrö, awö horöra, me salakha sa'ae danö khögu, labe'e, ba gamatela zogoro ita andrö khöra, ba me no anönö dana khögu andrö sawai latoda andrö khöra.
19 He Yehowa, fa'abölögu ba hatigu ba saŵatögu na baŵa wamakao! Khöu dania möi soi niha moroi ba wondrege danö ba lamane: Ha sambalö faya dana khö ndra tuama mege, [adu] faya, si lö soguna.
20 Hadia, i'ila niha ifazökhi khönia Lowalangi? — tenga sa Lowalangi zi manö!
21 Ba hiza, u'oroma'ö khöra zi samuza andre, ufa'ila'ö khöra dangagu ba fa'abölögu, ba ya aboto ba dödöra wa no Yehowa döigu!

Faza 17

I. Ni'otu'ö mado Yuda, me no lafosumange nadu 

1 Fanura si'öli wanura horö mado Yuda andrö, fanura so'ikhu indra'indra. Ba ba naha zura ba dödöra tesura ba ba dandru naha wame'e sumange andrö khöra.
2 Itörö tödöra naha wame'e sumange andrö ba Asera andrö khöra, hulö na itörö tödöra nonora, ba mbörö geu sobulu andrö ba ba hili andrö.
3 He ya'ugö hili ba danö khögu! Nibaya-bayau ba girö-giröu fefu, ba ube'e nirabu, hili-hili andrö khöu, börö horö andrö, nifazökhi ba danö misa fefu.
4 Ba aefa ba dangau dana khöu andrö, nibe'egu khöu, ba ube'e sangai halöŵö zi fa'udu khöu ndra'ugö, ba danö si lö örai mila; humola sa'ae wönugu mibe'e, si lö mamalö-malö hola-holania.

 II. Ni'elifi zanötöna fangorifi ba niha ba ya ahowu zanötöna ba Lowalangi 

5 Imane Yehowa: Ni'elifi niha sanötöna fangorifi ba nawönia niha, same'e fa'abölönia ösi niha, si fabali tödö khö Yehowa!
6 Amaedola zi lö balu-balu ia, ba danö si mate, lö falukha zi sökhi, ba danö si no oköliköli so ia, ba danö si mate, ba zo'asio, ba zi tebai monahia niha.
7 Ba ya'ahowu niha, sanötöna khö Yehowa, same'e fa'abe'e dödönia Yehowa!
8 Eu nitanö ba mbewe nidanö ia, sangoro'ö ŵa'ania ba mbombo ba si lö ata'u na aukhu zino; lö aleu mbulunia ba lö abu dödö, na döfi si lö teu, ba lö mo'otalua wowua.
9 Si no tefuyu dödö niha, moroi ba danö bö'ö fefu, ba si lö sokhi — ha niha zangila amuata?
10 Ya'o, Yehowa, zanekhegö tödö ba sanandraigö bua, ba wanulöni ba zamösana bua-buania, lua-lua nilau-launia andrö.
11 Amaedola mbörökoa samaukhu adulo si tenga ni'angadulogönia zanöndra ana'a ba zi lö atulö: na talu niha ia, ba aefa ba dangania, ba ba gamozuania, ba amaedola zowöhö mowa ia.

 III. Fangandrö Yeremia 

12 He ya'ugö dadaoma lakhömi, si no alaŵa i'otarai mböröta, naha ni'amoni'ö khöma!
13 Ya'ugö tötönafö Ndraono Gizeraeli — Yehowa! dozi sangerogö ya'ugö, ba tobali si lö boto: si fabali khöu, ba nisura ba gawu-gawu tou, me no laröi gumbu nidanö aurifa, Yehowa andrö.
14 Orifido Yehowa, ena'ö te'orifi ndra'odo, tolodo, ena'ö usöndra wanolo, me no nisunogu ndra'ugö!
15 Hiza lamane sa khögu: "Hezo daroma li Yehowa? Ena'ö itörö!"
16 Ba lö'ö zui nibödagu ya'odo, we'amöi kubalo, wolo'ö khöu, ba lö'ö sa ni'arögu baŵa wamakao andrö — ya'ugö zangila! Hadia zalua ba mbewegu, ba no anehe ndra'ugö.
17 Böi bali'ö ameta'uö ndra'ugö khögu; saŵatögu ndra'ugö, na baŵa wamakao!
18 Be'e aila zolohi ya'odo, ena'ö tobali dödöra ba böi be'e tobali dödögu: fatörö khöra mbaŵa wamakao andrö ba fodua winaeta worasa ya'ira!

 IV. Ni'amoni'ö luo sabato 

19 Imane na khögu Yehowa: Ae'e, ba iagö mbawa göli mbanuami, nitörö-törö razo mado Yuda, ba bawa göli Yeruzalema fefu, ba ömane khöra:
20 Mifondrondrongo li Yehowa, ya'ami razo mado Yuda ba ya'ami mado Yuda fefu ba ya'ami banua Yeruzalema dozi, sanörö bawa göli andre!
21 Imane Yehowa: Mi'angelama — nosomi mbalazi! Böi monoro ami na luo sabato, noro ni'ohe miyomo ba Yeruzalema.
22 Ba böi göi mi'ohe tou noro, moroi ba nomomi, na luo sabato, ba böi mihalö hadia ia halöŵö, ena'ö mi'amoni'ö luo sabato, si mane niŵa'ögu khö ndra tuami.
23 Ba lö lafondrondrongo, lö labe'e mbörö dalingara, sabe'e tandro ira; lö la'o'ö ba lö labe'e ba dödöra wotu.
24 Ba na mifondrondrongo khögu, ya'ami andrö, iŵa'ö Yehowa, fa böi mi'ohe miyomo ba mbanua andre noro, na luo sabato; na mi'amoni'ö luo sabato, fa böi mihalö hadia ia halöŵö, na luo da'ö,
25 ba latörö mbawa göli mbanua andre razo ba satua, sidadao ba dadaoma Dawido andrö, fakureta ira ba fakudo, awö zatua andrö khöra, iramatua mado Yuda, awö mbanua Yeruzalema andrö, ba lö tebulö niha ba mbanua andre.
26 Ba so dania zi otarai mbanua mado Yuda andrö ba si fasui Yeruzalema, tanö mado Mbeniyami ba moroi ba ndraso ba moroi ba hili ba moroi raya, solohe sumange nitunu ba sumange nitaba ba sumange ni'a ba kumöyö, ba solohe ba gosali Yehowa sumange fangandrö saoha gölö.
27 Ba na lö mifondrondrongo khögu, ba we'amoni'ö luo sabato, ba wa lö molohe noro, nifatörö miyomo ba Yeruzalema, ba ugule'ö galitö ba mbawa göli Yeruzalema, ena'ö i'a gödo ba Yeruzalema ba ena'ö lö mate.

Faza 18

I. Amaedola: Samöbözi bowoa 

1 Fehede Yehowa khö Yeremia; imane:
2 Faoso, ae mitou ba nomo zamöbözi bowoa, ba da'ö dania so niŵa'ögu khöu.
3 Ba möido mitou ba nomo duka mbowoa, ba mohalö-halöŵö ia fönagu ba dandrösa.
4 Ba lö sökhi mbowoa andrö, niböbözinia, la'uri andrö ba danga zamöbözi. Ba ifuli ibali'ö bowoa si bohou, dali zi so ba dödö zamöbözi, wamazökhi ya'ia.
5 Ba humede khögu Yehowa,
6 imane: Hadia, lö u'ila ulau khömi nilau zamöbözi bowoa andrö, ya'ami mauwu Gizeraeli? — iŵa'ö Yehowa. Hiza, amaedola la'uri ba danga duka mbowoa ami ba dangagu, ya'ami ma'uwu Gizeraeli.
7 So, ba ufeta'u soi niha, öri heza, uhori, ududugö ba ufakiko.
8 Ba na laröi zi lö sökhi niha andrö, nifeta'ugu, ba mangesa dödögu, ba wamakao andrö, niŵa'ögu, nifatörö khöra.
9 Ba so, ba ufabu'u ba soi niha, ba ma ba nöri heza, u'azökhi ba utanö;
10 ba na latörö zi lö omasido, na lö la'o'ö goroisagu, ba mangesa göi dödögu, ba zi sökhi andrö, niŵa'ögu, nifatörö khöra.
11 Ba iya'e, ba ömane ba mado Yuda ba ba mbanua Yeruzalema andrö: Da'ö niŵa'ö Yehowa: Hiza, uwöwöi wamakao ya'ami, ikhoi tödögu nilau khömi! Mifuli ami, yamuröi lala si lö sökhi andrö khönia zamösana; mi'alui wanörö lala si sökhi ba bua-bua si sökhi!
12 Ba lamane dania: Zaya-zaya gölö! Era-erama sa'ae mafalua ba i'abe'e'ö dandronia zamösana, wolo'ö nikhoi dödönia si lö sökhi andrö.

 II. Fameta'u: Tefatörö wanguhuku dania 

13 Andrö wa no imane Yehowa: Mitandraigö misofu ba niha baero, na so zirai mamondrongo si mane da'ö. Si hokha mbuda sa'ae nilau nono alawe andrö, Iraono Gizeraeli!
14 Hadia, aheta maö ba dete gara ba hili deu si baku andrö, ba hili Libano? hadia, aetu mbombo si so umbu, sigoso-goso, sahele miyöu?
15 Ba banuagu andrö, ba no olifu ira ndra'odo; ba waya latunu gumöyö, ba no alau ira ibe'e, ba lalara andrö, töröŵa ba götö föna andrö, ba wanörö lala si lö muhaogö.
16 Tobali labali'ö sihokha mbuda danöra, labali'ö ni'o'aya, si lö mamalö-malö; sanörö, ba humokha mbu ba ifalikhö ia.
17 Amaedola nifazawili nangi moroi ba gatumbukha ufazaewe ira föna nemalira andrö: u'erogö ira, lö u'otahögö, na baŵa tekiko ira.

 III. Lafagönaisi Yeremia. Fangandrönia, ba zi fa'udu andrö 

18 Ba lamane: Talabu, te'alui wamagönaisi Yeremia andrö; lö'ö sa si taya huku, ba gere ba he famobawa lala, ba zatua-tua ba he huhuo, ba zama'ele'ö andrö. Talabu, tabunu ia lelada ba böi tafondrondrongo niŵa'önia, zambalö!
19 Faigi-faigido, ya'ugö Yehowa, ba fondrongondrongo huhuo zi fa'udu khögu andrö!
20 Hadia, sulö zi sökhi zi lö sökhi, wa no lakharu lösu-lösu khögu? Törö tödöu, wangondrasigu ya'ugö, ba wangandrö, salahira, ba wangalösi fönumö khöra!
21 Ba lulu sa'ae nonora ba wa'olofo, ba tou'ö ira ba mbawa zi'öli, ena'ö si lö ono ndra'alawe khöra ba si lö iramatua sa'ae, ena'ö mate ba deu mbanua ndramatua khöra, ba ono matua, ba ena'ö ni'ö'ötö si'öli ba wasöndrata!
22 Ena'ö terongo we'ira-ira yomo khöra, na i'ogomuzaö öfatörö khöra nemali: noa sa lakharu lösu-lösu, ba wama'ala ya'odo ba no lalau wesu gahegu.
23 Ba ya'ugö Yehowa, ba no ahori ö'ila nifakhaira khögu, ba wamunu ya'odo: böi zi lö tesulöni lalöra andrö ba böi tebunu horöra fönau; ya tegaölö tou ira fönau; na baŵa tesao wönumö lau khöra!

Faza 19

I. Famoto migö tanö ba ndraso Tofeti andrö, amaedola wanudugö Yeruzalema 

1 Imane Yehowa: Ae öli khöu migö niböbözi duka mbowoa, ba ohe awöu zatua mbanua ösa ba satua gere.
2 Ba ae mitou ba ndraso Mbeni-Hinomo, ba gamaudu mbawa göli duga lawu, ba ombakha'ö ba da'ö niŵa'ögu khöu dania;
3 ömane: Mifondrondrongo li Yehowa, ya'ami razo mado Yuda ba ya'ami banua Yeruzalema! Imane Yehwoa ngahönö andrö, Lowalangi Ndraono Gizeraeli: Hiza, ufatörö wamakao ba mbanua da'e, safökhö ba dögi dalinga zamondrongo!
4 Börö wa no la'erogö ndra'o, awö wa no la'osilö'ögö naha andre, wa no labe'e naha wanunu kumoyö ba Lowalangi bö'ö, si lö aboto ba dödöra — ya'ira ba ira tuara ba razo mado Yuda — awö wa no lahöna ndro zi lö horö ba naha andre.
5 Ba no lafa'anö naha wame'e sumange khö Mba'ali, ba hili, ba wanunu onora sumange nitunu khö Mba'ali andrö, si tenga niŵa'ögu ba si tenga nifakhoigu, ba si lö irai itörö tödögu.
6 Ba hiza, ba irugi baŵa dania, iŵa'ö Yehowa, ba tenga sa'ae Tofeti ba daso Mbeni-Hinomo döi naha da'e; daso wange'enge'e döinia.
7 Ba ufaduwa tou sa'ae wa'onekhe mado Yuda ba fa'onekhe mbanua Yeruzalema ba naha andre ba mate ira ba mbawa zi'öli nemalira ube'e, ba ba danga zangalui famunu ya'ira; ba ube'e ö wofo ba dalu mbanua ba ö gutu ndru'u mbotora.
8 Ba ube'e fehokha mbu ba fango'aya mbanua andre: ha niha zanöro ba ya humokha mbu ba yamu'igi'igi'ö ira ba wotu andrö fefu, si no göna ira.
9 Ba ube'e öra nösi nonora matua ba ösi nonora alawe, ya faoma la'a nösi nawöra, ba wamakao andrö ba ba wa'atosasa, nifobörö nemalira andrö khöra, awö zangalui famunu ya'ira.
10 Ba örasa migö andrö, ba zanehe niha andrö si möi awöu.
11 Ba ömane khöra: Da'ö niŵa'ö Yehowa ngahönö andrö: Si manö dania worasagu niha andre ba banua andre, si mane na tarasa mbowoa niböbözi, si tebai tefa'anö zui, ba ba Dofeti lako'o ira, me lö naha lewatö.
12 Da'ö nifatörögu ba mbanua andre — iŵa'ö Yehowa —, ba ba nösinia, ba wamali'ö Tofeti banua andre.
13 Ba tobali salakha nomo ba Yeruzalema ba omo razo mado Yuda, si mane naha Dofeti andrö — fefu nomo ba nitunu kumöyö ba dete yaŵa, ba ngahönö andrö ba mbanua si yaŵa, fefu, ba ba nibe'e sumange nibadu ba Lowalangi bö'ö.

 II. Mama'ele'ö Yeremia ba golayama gosali 

14 Ba me mangawuli Yeremia moroi ba Dofeti, ba nifatenge Yehowa ya'ia, ba wama'ele'ö, ba i'iagö golayama gosali Yehowa ba imane ba zato fefu:
15 Da'ö niŵa'ö Yehowa ngahönö andrö, Lowalangi Ndraono Gizeraeli: Hiza, ufatörö ba mbanua andre ba ba mbanua si faböbö khöra fefu wamakao andrö, nidaö'ö-daö'ögu khöra, me no sabe'e tandro ira ba me lö nifondrondrongora ligu.

Faza 20

I. Ibe'e ba galo Yeremia Fasuri andrö. Ifa'ele'ö Yeremia zi göna Wasuri dania 

1 Ba me irongo Fasuri, ono Gimeri, satua zanaro ba gosali Yehowa, ifa'ema daroma li andrö Yeremia,
2 ba itema ibözi Yeremia Fasuri ba ibe'e ba galo, ba mbawandruhö mado Mbeniyami tanö yaŵa, ba gosali Yehowa.
3 Ba mahemolu ö, ba zanguhulö wongi, me no i'efa'ö Yeremia ba galo Fasuri, ba imane khönia Yeremia: Tenga sa'ae Fasuri ibe'e töimö Yehowa, Magori-Misabibi (Ameta'uö fasui) ibe'e töimö.
4 Imane sa Yehowa: Hiza, ubali'ö ameta'uö ndra'ugö, khöu ba ba nawöu fefu; mate dania ira ba mbawa zi'öli nemalira, ba zanehe ndra'ugö, ba mado Yuda ma'afefu, ba ube'e ba danga razo Mbabeli, ena'ö i'oloi'ö ba Mbabeli ba ena'ö ibunu si'öli.
5 Ba fefu nihöna ba mbanua andre, awö nibaya-bayara fefu, awö gana'ara fefu, ba ululu; fabaya girö-girö razo mado Yuda, ba ube'e ba danga nemalira, akha larabu ba akha la'oloi'ö ba Mbabeli.
6 Ba ya'ugö fasuri ba si so yomo khöu fefu, ba ni'oloi'ö ami ba ba Mbabeli örugi, ba da'ö lako'o ndra'ugö, — ya'ugö ba awöu andrö fefu, ba ni'ombakha'öu faya.

 II. Fangarö-ngarö Yeremia, ba zamakao ya'ia. Fanötönania khö Yehowa 

7 No öfowöhö ndra'o, ya'ugö Yehowa, ba no ube'e nifowöhö ndra'odo; no öra'udo ba no ölaŵa ndra'o. No tobali fama'iki niha ndra'odo, si lö mamalö-malö, dozi la'o'aya ndra'o.
8 Ero muhededo, ba mangarongarödo ba mu'aodo: "Famakao ba famalangögö!" Noa sa tobali börö wama'iki khögu daroma li Yehowa ba börö wango'aya ya'odo, ma'öma'ökhö.
9 Ba umane: Akha lö'ö sa'ae ufa'ema niŵa'önia, ba tobali hulö galitö sihola-hola ba dödögu bakha, si no te'u'u ba nösigu; u'eregesi dödögu wanaögö ya'ia, ba tebai.
10 No ato nirongogu fehede zafökhö tödö — ameta'uö fasui —, lamane: "Ni'ombakha'ö ia!" ba "Data'ombakha'ö ia!" Dozi sa ba zi fahuwu ndra'o, ba ladarodarogö ndra'odo, ma atö molalö ndra'o, lamane: "Ma ibe'e nifowöhö ia, ena'ö talaŵa ia ba talau mbalöda khönia."
11 Ba i'oawögö ndra'o Yehowa, amaedola zabölö sibai, ba salau dania zolohi ya'odo ba si tebai, tobali fondrege zi lö boto, me no tenga folau zatua-tua wolaura — tobali fa'aila si lö aetu, si lö taya ba dödö niha.
12 Ba ya'ugö Yehowa ngahönö, sanandraigö satulö tödö, sangila bua ba tödö: oroma'ö khögu wolau balöu khöra; noa sa ube'e noro dödöu huhuogu andrö.
13 Mi'anunö khö Yehowa, misuno Yehowa, me no sangefa'ö noso zi numana ba danga zolau si lö sökhi!

 III. I'elifi mbawa wa'atumbunia 

14 Ni'elifi mbaŵa si tumbu ndra'o; baŵa andrö ba ni'adonogö ninagu ya'odo, ba böi tefahowu'ö!
15 Ni'elifi niha andrö sangombakha khö namagu turia somuso dödö andrö, wanguma'ö: No tumbu khöu nono matua! same'e omuso sibai dödönia!
16 Ya tefatörö ba niha andrö nifatörö ba mbanua andrö, nifaulugö Yehowa fanudugö, lö fa'ahakhö dödö, ba yamurongo wege-ege na mahemolu mbanua ba fe'ao-ao ba wanuwö na laluo!
17 Me lö nibununia ya'odo ba dalu ninagu, ena'ö tobali lewatögu ninagu ba ena'ö lö'ö manö tebulö dabinania!
18 Hana sa wa böla ndra'o moroi ba dalu ninagu, ba wangila famakao ba fa'abu dödö ba ba wa lö mamalö-malö wa'aila, sagötö ya'odo!

Faza 21

I. Ifa'ombakha'ögö Yeremia khö razo Sedekia, atu'a dania ba Yeruzalema zanuwö ibe'e Nebukanesa 

1 Niŵa'ö Yehowa khö Yeremia, me ifatenge khönia razo Sedekia Wasuri andrö, ono Malikia ba Sefania, ere andrö, ono Ma'aseya, wanguma'ö:
2 Tema sofu khö Yehowa khöma — isuwö sa'ae ndra'aga Nebukanesa, razo Mbabeli — ma itolo ita Yehowa, dali zahöli-höli dödö andrö fefu, nilaunia, ena'ö ifuli iheta ia khöda [Nebukanesa].
3 Ba imane Yeremia khöra:
4 Mimane khö Zedekia: Da'ö niŵa'ö Yehowa, Lowalangi Ndraono Gizeraeli: Hiza, ubali'ö wangöna andrö ba dangami, nifakemi ba wasöndrata khö razo Mbabeli ba ba Ndrawa Galedaia andrö, sanasagö ya'ami, baero göli, ba u'owuloi bakha ba mbanua.
5 Ba ya'odo zanuwö ya'ami tanga ni'oro'ö ba ta'io sabölö ba wönu ba ba wa'abao dödö ba ba mbakhu-bakhu dödö andrö.
6 Ba ubözi tou nösi mbanua andre, he niha ba he urifö; fökhö waba sabölö-bölö wamunura.
7 Ba aefa da'ö — iŵa'ö Yehowa — ba ube'e ba danga Nebukanesa, razo Mbabeli ba ba danga nemalira, ba danga zangalui famunu ya'ira Zedekia andrö, razo mado Yuda, awö genoninia, awö zato, si tosai ba mbanua andre ba wökhö waba ba ba zi'öli ba ba lofo, ena'ö ibunu bawa zi'öli, lö fa'ahakhö dödö, lö alimagö ba lö fa'ogolö dödö.

 II. Awai wangorifi, ha fangalulu. Fameta'u razo ba si so yomo khönia 

8 Ba ba niha andre, ba ömane: Da'ö niŵa'ö Yehowa: Hiza, ufaedo ia khömi lala ba wa'auri lala ba wa'amate!
9 Ha niha zi lö tebulö ba mbanua da'e, ba si mate, ma ba mbawa zi'öli, ba ma ba lofo, ba ma ba wökhö waba; ba si möi baero, same'e ya'ia ba danga Ndrawa Galedaia, ba sauri, harenia nosonia.
10 Noa sa u'otahogö mbanua da'e, ba wamakiko ba tenga ba wangorifi — iŵa'ö Yehowa —; nibe'e ba danga razo Mbabeli ia, ena'ö itunu.
11 Ba ba zi samba omo razo mado Yuda, ba ömane: Mifondrondrongo li Yehowa,
12 ya'ami ma'uwu Dawido! Da'ö niŵa'ö Yehowa: Milau rafe, ero mahemolu mbanua, mi'efa'ö ni'anagöi ba danga zamakao ya'ia, fa böi muhola wönugu, si mane alitö, si lö famunu — ba walösökhi wolaumi andrö!
13 Hiza, ulau khöu, ya'ugö si so ba ndraso, ba gara ba zalo'o — iŵa'ö Yehowa —, khömi, sanguma'ö: Ha niha zi möi mitou khöma, ha niha zi möi yomo khöma?
14 Ba usulöni khömi lua-lua wolaumi andrö — iŵa'ö Yehowa — ba utunu gatua andrö khöra, ena'ö i'a [alitö andrö] fefu hadia ia zi tefasui ya'ira.

Faza 22

I. Fanenaŵa razo 

1 Imane Yehowa: Ae mitou ba gödo razo mado Yuda, ba öfa'ema khönia daroma li andre, ömane:
2 Fondrondrongo li Yehowa, ya'ugö razo mado Yuda, sidadao ba dadaoma Dawido andrö, ya'ugö ba enoniu ba banuau, sanörö bawa göli andre!
3 Da'ö niŵa'ö Yehowa: Lala mitörö ba satulö huku; mi'efa'ö ni'anagöi ba danga zamakao ya'ia! Ba böi mifakao niha bö'ö ba he lakha mbanua ba he si lö ama si lö ina, böi mifalangögö ba böi mibe'e aduwa ndro zi lö horö ba naha andre.
4 Na mi'o'ö sibai da'ö, ba latörö mbawandruhö gödo andre razo, sidadao ba dadaoma Dawido, ma'uwunia, — fakureta ba fakudo, — ya'ia ba enoninia ba banuania.
5 Ba na lö mifondrondrongo niŵa'ögu andre, ba fahölu ndra'o ba khögu — iŵa'ö Yehowa — wa adudula dania gödo andre.
6 Imane sa Yehowa ba gödo razo mado Yuda andre: Amaedola Gileadi ndra'ugö khögu, amaedola zuzu hili Libano! Si ndruhu, ubali'o tanö si mate ndra'ugö, banua si lö niha sa'ae.
7 Ba ufahowu'ö zamakiko ya'ugö, udozigö, fabaya fangönara, ena'ö la'obö geresi nitutuyu andrö khöu ba ena'ö latibo'ö ba galitö.
8 Ba oya soi zanörö singa mbanua da'e, ba faoma lamane khö nawöra: Hana wa no ilau da'ö ba mbanua da'e Yehowa?
9 Ba lamane dania: Me no laböhöli wawu'usa li andrö khö Lowalangira Yehowa ba me no mangalulu ira ba Lowalangi bö'ö, wamosumange da'ö.

 II. Fameta'u Salumi ba Yoyaki 

10 Böi me'e ami ba zi mate andrö, böi mi'e'esi, da'ö mi'e'esi, zi no mofanö andrö, me lö falukha mangawuli lö falukha ifuli i'ila mbanuania!
11 Imane sa Yehowa ba khö Zalumi andrö, ono Yosia razo mado Yuda, si no tobali razo, fangali namania Yosia ba si no aheta ba naha andre: Lö'ö sa'ae mangawuli ia ba da'e;
12 ba mbanua andrö, ba ni'oloi'ö ya'ia, mate ia, ba lö'ö sa'ae i'ila danö da'e.
13 Alai zame'e folau omonia si lö atulö ba same'e famazökhi bate'enia sabila, samohalöŵö awönia lö böli gölö ba si lö mame'e luonia,
14 sanguma'ö: Da'ulau khögu nomo sebua ba bate'e sebolo! sangebolo'ö sandrela khönia, samagolöi eresi ba solau se soyo!
15 Hadia, razo ndra'ugö, na öforege wolau eresi? Amau andrö, ba manga-manga göi ba mamadu hadia ia, ba itörö lala, satulö ilau: ba sohahau tödö ia.
16 I'ohe ba lala huhuo nifakao ba huhuo zi numana: ba sohahau tödö ia. Hadia, tenga da'ö wa'aboto ba dödö ndra'odo? iŵa'ö Yehowa.
17 Ba ba höröu ba ba dödöu, ba awai ni'ila, ha sambalö hareu ba fanuwagö do zi lö horö, ba famalangögö ba famakao, ba wolau ya'ia.
18 Andrö imane Yehowa, ba khö Yoyaki andrö, ono Yosia, razo mado Yuda: Lö dania la'e'esi ia, wanguma'ö: "Alai ndra'o, ya'ugö ga'agu iramatua!" "Alai ndra'o, ya'ugö ga'agu ira alawe!" — lö la'e'esi ia, wanguma'ö: "Alai ndra'o, ya'ugö salaŵa!" ba "Alai ndra'o, ya'ugö helanö!"
19 Fogo'o kalide wogo'o ya'ia, lafondröni hakhi, wanibo ya'ia, aröu baero mbawa göli Yeruzalema.

 III. Fangotu'ö Yeruzalema ba Yoyakhi 

20 Ae yaŵa ba hili Libano ba ao khöra! Farongogö limö ba Mbazana ba ao moroi ba hili Gabari; noa sa arasa fefu zomasi ya'ugö.
21 No humededo khöu, me sahono-hono na ndra'ugö, me lö'ö na hadia ia khöu, ba ömane: Lö edönado mamondrongo! Da'ö gamuatau, i'otarai iraono ndra'ugö, wa lö ö'o'ö niŵa'ögu.
22 Fefu gubalo andrö khöu, ba angi zangoloi'ö dania ba dozi somasi ya'ugö, ba ni'oloi'ö sawuyu: ba tobali ni'igi'igi'ö ndra'ugö ba ihawui ndra'ugö fa'aila, börö walösökhimö andrö fefu!
23 Ya'ugö sonahia ba hili Libano, sangazuni ba hogu geresi — sangarö-ngarö ndra'ugö dania, na afökhö hulumö, na manizi-nizi ndra'ugö, timba zadono!
24 Faya wa no sauri ndra'o — iŵa'ö Yehowa —, he hulö laeduru ba dangagu kambölö mena'ö Yoyakhi andrö, ono Yoyaki, razo mado Yuda — na lö uheta ndra'ugö ba da'ö,
25 ba na lö ube'e'ö ba danga zangalui famunu ya'ugö ba ba danga zihokha mbumö, ba ba danga Nebukanesa razo Mbabeli ba ba danga Ndrawa Galedaia.
26 Ba ufazaumba ndra'ugö ba danö bö'ö, fabaya inau sadono ya'ugö, tenga tanö si tumbu ami, ba ba da'ö mate ami.
27 Ba lö tola mangawuli ira ba danö andrö, somasi ira mangawuli.
28 Hadia, amaedola mbowoa si lö ba dödö, bowoa nirasa, Yoyakhi andrö, amaedola wakake si lö omasi ita? Hana sa, wa tefazaumba ia, awö nononia, hana wa tetibo ira ba danö si lö larai mila?
29 He ya'ami ba danö, he ya'ami ba danö, he ya'ami ba danö! Mifondrondrongo li Yehowa!
30 Imane Yehowa: Mitanö ba zura döi niha da'ö, mibe'e niha si lö nga'ötö, niha si lö fozu ba götönia; lö'ö sa fakhai ba ma'uwunia ha niha, wedadao ba dadaoma Dawido andrö, razo mado Yuda na.

Faza 23

I. Fameta'u kubalo si lö sökhi andrö. Tefabu'u zalaŵa satulö fanguhuku ba folohe mangawuli Iraono Gizeraeli 

1 Alai gubalo andrö, samakiko biri-biri nikubaloi andrö khögu, ba samazaewe! Iŵa'ö Yehowa.
2 Andrö wa imane Yehowa, Lowalangi Ndraono Gizeraeli, ba khö gubalo andrö sokubaloi banuagu: No mifazawili mbiri-biri andrö khögu, no muhafa mibe'e, lö nifaigi-faigimi — hiza, u'otu'ö ami ba zi lö sökhi andrö, nilaumi! iŵa'ö Yehowa.
3 Ba ya'odo zangozaragö si tosai biri-birigu, ba danö andrö fefu, ba nifazaewegu ya'ira ba u'ohe mangawuli ba zi so du'u, öra, ba mo'ono'ono ira ba tobali oya.
4 Ba ufataro khöra gubalo, sokubaloi ya'ira, ba alakha lö ata'u sa'ae ba akha lö tokea, ba sageu lö sisuna! iŵa'ö Yehowa.
5 Hiza, irugi baŵa dania — iŵa'ö Yehowa — ba ufatumbu'ö madou satulö khö Dawido, si möi razo ba si no atua-tua wolau hadia ia ba samatörö lala, awö huku satulö, ba danö.
6 Na luo da'ö, ba te'orifi mado Yuda ba lö hadia ia ba Ndraono Gizeraeli ba mbanuara, ba da'ö nibe'e töinia: "Yehowa fa'atulöda."
7 Andrö hiza, irugi baŵa dania — iŵa'ö Yehowa — ba lö'ö sa'ae laŵa'ö; "Ba wa'auri Yehowa, solohe miyaŵa Iraono Gizeraeli moroi ba danö Miserayi!
8 Lamane dania: "Ba wa'auri Yehowa, solohe mangawuli ma'uwu Gizeraeli moroi yöu ba moroi ba danö andrö fefu, ba nitibo'ögu ya'ira, ena'ö lafuli la'iagö danöra."

 II. Fanegu sama'ele'ö sofaya andrö 

9 Ba zama'ele'ö andrö: No arasa dödögu barö dotogu, humifahifa gahegu ba ta'iogu fefu; hulö zi mabu ndra'o, hulö niha nilaŵa nagu, — föna Yehowa ba ba daroma linia andrö, ni'amoni'ö.
10 Noa sa anönö danö sohorö; ba wangelifi andrö sa'ae abu dödö danö, ba oköli ndru'u ba mbenua; fagohisara, ba no si lö sökhi, ba fa'abölöra, ba no si lö atulö.
11 He sama'ele'ö, ba he ere, ba no sanao horö, numalo ba gosali andrö khögu, ba falukhado walösökhi andrö khöra! — iŵa'ö Yehowa.
12 Andrö tobali hulö zaelo ba zogömi-gömi khöra lalara; tetimba ira ba alau ba lala andrö; famakiko sa'ae ufatörö khöra, döfi wangotu'ö, — iŵa'ö Yehowa.
13 Ba he ba zama'ele'ö ba Zamaria, ba fa'owöhö mowa u'ila; ba [döi] Mba'ali andrö mama'ele'ö ira, wamowöhö banuagu.
14 Iraono Gizeraeli. Ba ba zama'ele'ö ba Yeruzalema, ba sogoro ita u'ila: mohorö ba molau faya ba la'abe'e'ö dödö zamazökhi si lö sökhi, fa samösa lö samalalini era-erania, wondröi si lö sökhi andrö khönia. Dozi ira, ba no amaedola mbanua Zodoma ira khögu ba ösi mbanua, ba no amaedola mbanua Gomora.
15 Andrö imane Yehowa ngahönö andrö ba khö zama'ele'ö andrö: Hiza, ube'e öra zafeto sibai ba ufabadugö khöra nidanö langu; noa sa ba zama'ele'ö andrö ba Yeruzalema i'otarai si lö sökhi, wanörö tanö ma'asagörö!

 III. Famangelama ba walimosara andrö 

16 Imane Yehowa ngahönö andrö: Böi mifondrondrongo li zama'ele'ö andrö khömi — lafowöhö ami; angilata nifakhai dödöra la'ombakha'ö khömi, tenga niŵa'ö Yehowa.
17 Lö aetu lamane ba zi lö ba dödö ya'odo: "No muhede Yehowa: Fangorifi misöndra". Ba he no dozi abe'e dandro, wolo'ö nikhoi dödöra, ba lamane zui: "Lö'ö sa itörö ami famakiko."
18 Ha niha sa zi möi ba rafe andrö khö Yehowa, ba to'ele khönia daroma linia ba irongo! Same'e ba dödö taroma ligu, da'ö zangombakha.
19 Tesao sa'ae nangi sabölö khö Yehowa, fönunia, ba tawuyu nangi — itörö högö zebua horö andrö.
20 Lö alö wönu Yehowa andrö, irege no itörö nihonogöinia ibe'e, irege no ifalua, — moroi furi dania aboto sibai ba dödömi!
21 Lö nifatengegu sama'ele'ö da'ö, — ba fagohi zui ira; lö sihededo khöra, — ba mama'ele'ö zui ira!
22 Na si ndruhu no möi ira ba rafe khögu mena'ö, ba la'ombakha'ö ena'ö ba mbanuagu daroma ligu, ba laröi lala si lö sökhi andrö khöra [banuagu] ba bua-buara si lö sökhi, labe'e ena'ö.
23 Hadia, [ha] Lowalangi ba zahatö ndra'odo — iŵa'ö Yehowa — ba tenga Lowalangi ba zaröu [göi]?
24 Hadia, i'ila ibini'ö ia ba mbini-mbini niha, fa lö u'ila ia? — iŵa'ö Yehowa. Hadia, tenga samo'ösi banua si yaŵa ba tanö si tou ndra'odo? — iŵa'ö Yehowa.
25 No urongo niŵa'ö zama'ele'ö andrö, sama'ele'ö faya ba döigu, me lamane: No mangifi ndra'o, fangifi khögu!
26 Ha wa'ara [zi manö]? Hadia, no so ba dödö zama'ele'ö andrö, sama'ele'ö faya, si no sama'ele'ö faya, nifakhai dödöra, — hadia,
27 da'ö zomasi ira lua-lua wangifira andrö, si faoma ladunö-dunö khö nawöra, ena'ö olifu mbanuagu döigu, si mane fa'olifu ndra tuara döigu, ba Mba'ali andrö?
28 Na so zama'ele'ö si no mangifi, ba yamu'tunö wangifi, ba si so taroma ligu, ba yamu'ombakha'ö ligu, si ndruhu-ndruhu! Hadia, tenga no faehu ira döla wakhe mbua? — iŵa'ö Yehowa.
29 Hadia, tenga atö amaedola galitö daroma ligu andrö — iŵa'ö Yehowa — ba amaedola warökha, famoto gara?
30 Andrö imane Yehowa: Hiza, ulau ba zama'ele'ö andrö, si faoma managö taroma ligu khö nawöra.
31 Hiza, ulau ba zama'ele'ö andrö — iŵa'ö Yehowa — si oguna'ö lelara ba wanguma'ö: "Niŵa'ö Lowalangi."
32 Hiza, ulau ba zama'ele'ö andrö, sangombakha fangifi faya — iŵa'ö Yehowa — sanutunö, ba samaelungu banuagu falimosara ba hokhara andrö, ba tenga sa nifatengegu ira, lö niŵa'ögu khöra, ba lö gunara ba niha andre — iŵa'ö Yehowa.

 IV. Böi laŵa'ö: "Noro khö Yehowa!" 

33 Ba na lasofu khöu niha andre, ba ma sama'ele'ö, ma ere, na lamane: "Hadia noro khö Yehowa?" ba ömane khöra: Ya'ami noro, ba utibo'ö tou ami! — iŵa'ö Yehowa —.
34 Ba sama'ele'ö ba ere ba sato, sanguma'ö! "Noro khö Yehowa", ba u'otu'ö zi manö, ufarahugö zi samba omo.
35 Ba faoma mimane ba nawömi, ya imane zamösana ba dalifusönia: "Hadia niŵa'ö Yehowa wanema li?" ba ma: "He wisa wehede Yehowa?"
36 Ba "noro khö Yehowa", ba böi itörö limi; "noro" ba zamösana sa linia, me no mifuyu'ö daroma li Lowalangi sauri, li Lowalangida, Yehowa ngahönö andrö.
37 Ba ömane ba zama'ele'ö andrö: "Hadia niŵa'ö Yehowa, wanema liu?" ba ma: "He wisa wehede Yehowa?"
38 Ba na miŵa'ö: "Noro khö Yehowa", ba imane Yehowa: Me miŵa'ö-ŵa'ö: "Noro khö Yehowa", — he ŵa'ae no ufaŵa'ögö khömi: Böi miŵa'ö-ŵa'ö: "Noro khö Yehowa!" — ba hiza,
39 ufazaŵa ami [si mane noro] ba utibo'ö ami, fa böi sa'ae u'ila ami, ya'ami ba banua andrö, nibe'egu khömi ba khö ndra tuami.
40 Ba uhawui ami fama'iki niha bö'ö si lö aetu ba fa'aila, si lö'ö manö taya ba dödö.

Faza 24

I. Angilata: Marafala si sökhi ba marafala si lö sökhi 

1 Ifamaigi ndra'o Yehowa, ba hiza dombua daga marafala föna gosali Yehowa (me no i'oloi'ö Nebukanesa razo Mbabeli razo mado Yuda andrö, Yoyakhi, ono Yoyaki, awö zatua mado Yuda awö duka, awö ziambu, banua Yeruzalema, me no i'ohe ba Mbabeli)
2 Ba ndraga si sambua, ba marafala si sökhi sibai, timba marafala sahulö; ba ba zi sambua, ba fondrege zi lö sökhi, si tebai ni'a, ba walösökhi.
3 Ba imane khögu Yehowa: Hadia ni'ilau, Yeremia? Ba umane: Marafala. Marafala si sökhi andrö, ba no sökhi sibai, ba si lö sökhi, ba fondrege zi lö sökhi, tebai ni'a, — balazi walösökhi.

 II. Amaedola wangahakhösi tödö si no mu'oloi'ö andrö ba amaedola wamatörö huku ba zi tosai furi 

4 Ba humede khögu Yehowa, imane:
5 Da'ö niŵa'ö Yehowa, Lowalangi Ndraono Gizeraeli: Si mane fa'asökhi marafala si sökhi andrö, si manö wamaigigu ni'oloi'ö andrö, mado Yuda, nifa'ohe'ögu ba danö Ndrawa Galedaia, nihetagu ba mbanua da'e: uhakhösi tödö ira.
6 U'ebua'ö dödögu, wamaigi ya'ira, ba u'ohe mangawuli ira ba danö da'e, ena'ö u'otomosi ba lö ufuli ududugö, ba ena'ö utanö ba lö ufuli udeha.
7 Ba ube'e khöra wa'oboto ba dödö, ena'ö aboto ba dödöra ndra'o, wa no Yehowa ndra'odo! Ba banuagu dania ira ba Lowalangira ndra'odo, na moroi si'aikö ba dödöra lafuli ira khögu.
8 Ba si mane marafala si lö sökhi andrö si tebai ni'a, balazi walösökhi — iwa'ö Yehowa — si manö wolaugu khö Zedekia, razo mado Yuda andrö ba ba nawönia satua ba ba zi tosai banua Yeruzalema, he ba zi tosai ba danö andre ba he ba zi no möi fatewu ba danö Miserayi:
9 Ba ube'e nifakao ira, dozi soi ba guli danö zamakiko; ube'e nihöwöhöwö ba ni'igi'igi'ö ba ni'o'aya ba ni'elifi, ba mbanua andrö fefu, ba nitibo'ögu ya'ira.
10 Ba ufatörö khöra zi'öli ba lofo ba fökhö waba, irege no ahori ira ba danö andrö, nibe'egu khöra ba khö ndra tuara mege.

Faza 25

I. Tefa'ele'ö wa fitu ngafulu fakhe lataha ira ba Mbabeli 

1 Taroma li niŵa'ö khö Yeremia ba mado Yuda fefu, me no alua medölu fakhe razo Yoyaki andrö, ono Yosia, razo mado Yuda — döfi si föföna da'ö khö Nebukanesa andrö, razo Mbabeli.
2 Nifa'ema Yeremia ba mado Yuda fefu ba ba mbanua Yeruzalema fefu, imane:
3 I'otarai me alua mewelendrua fakhe razo Yosia, ono Gamoni, razo mado Yuda, ba irege ma'ökhö andre — no dua wulu a tölu fakhe sa'ae — wa no humede-hede khögu Yehowa, awö wa lö satagedo fangombakha khömi —, ba lö nifondrondrongomi.
4 Ba lö sadagedage Yehowa famatenge khömi enoninia fefu, sama'ele'ö andrö, ba lö nifondrondrongomi, lö nibe'emi börö dalingami, ba wamondrongo ena'ö.
5 No mamane: "Mifuli ami! Yamuröi lalania si lö sökhi andrö zamösana, miböhöli mbua-buami andrö, si lö sökhi, ba si lö tebulö ba danö ami, ba danö nibe'e Yehowa khömi ba khö ndra tuami mege, si no götö-götö fa'ara.
6 Ba böi mifahulö Lowalangi bö'ö, ba wamosumange ya'ira ba ba wangalulu khöra, böi mi'andrö wönugu nilau dangami andrö, fa böi ufatörö wamakiko khömi!"
7 Ba lö'ö zui mifondrondrongo khögu — iŵa'ö Yehowa — ba wangandrö fönugu nilau dangami andrö, famakikomi.
8 Andrö imane Yehowa ngahönö adrö: Me lö nifondrondrongomi taroma ligu,
9 ba ufakaoni'ö fefu soi moroi yöu — iŵa'ö Yehowa — ba enonigu andrö, Nebukanesa, razo Mbabeli, ba lahawui danö andre ube'e, awö niha ba danö, awö soi bö'ö andrö fefu si tefasui ya'ira, ba ube'e nifakiko, ube'e börö wehokha mbu ba börö wa'iki ba börö wango'aya si lö mamalö-malö.
10 Ba ubunu ba khöra li wa'owua-wua dödö ba li wa'omuso dödö, li zangowawalu ba li nono nihalö ba koko halu ba haga wandru.
11 Ba tanö da'e ma'afefu, ba nibali'ö sasai'ö, nibali'ö tanö si mate, ba soi andre, ba sawuyu razo Mbabeli, fitu ngafulu fakhe wa'ara.

 II. Tehuku dania Ndrawa Galedaia 

12 Ba na no alua zi fitu ngafulu fakhe, ba usulöni khö razo Mbabeli ba ba soi niha andrö golalöŵara andrö — iŵa'ö Yehowa — ba ba danö Ndrawa Galedaia andrö; ba ubali'ö tanö si mate, si lö mamalö-malö.
13 Ba itörö ba danö andrö ligu fefu, niŵa'ögu, ube'e — fefu nisura ba zura andre, nifa'ele'ö Yeremia, ba soi niha andrö fefu.
14 Ya'ira sa'ae dania göi, ba ni'osawuyu soi sabölö ba ni'osawuyu razo sebua, ba usulöni khöra nifazökhira, nilau dangara andrö.

 III. Tefabadugö zalimbuanö ira ba niha baero fefu 

15 Noa sa imane khögu Yehowa Lowalangi Ndraono Gizeraeli: Tema zi samba mako agu andre ba dangagu, agu fönu, ba fabadugö ba soi niha andrö fefu, ba nifatengegu ya'ugö.
16 Ena'ö labadu ba ena'ö mabo, ena'ö owöhö ira, ba zi'öli andrö, nifatörögu khöra.
17 Ba uhalö mako andrö ba danga Yehowa, ba ufabadugö ba soi niha andrö fefu, ba nifatenge Yehowa ya'odo.
18 Ba Yeruzalema ba ba mbanua mado Yuda, ba razora ba ba zatuara, ba wamali'ö tanö si mate tanöra, ena'ö börö wehokha mbu ba börö wa'iki ba börö wangelifi, si mane ma'ökhö andre.
19 Fara'o andrö, razo Miserayi, fabaya enoninia ba kumandrunia ba banuania fefu,
20 ba Erebi andrö, ma'afefu, numalö fefu razo ba danö Usi ba fefu razo ba danö Wilisiti, ya'ia Gasikalo ba Gasa ba Ekerona ba si tosai Gasoto;
21 Iraono Gedomo ba Iraono Moabi ba Iraono Gamoni;
22 numalö fefu razo Diro ba fefu razo Zidona ba razo ba hulo ba nasi.
23 Ba Dedano ba Tema ba Busi ba nifalo'o bu andrö, fefu.
24 Ba dozi razo Ndrawa Ara ba dozi razo Gerebi andrö, ba danö si mate.
25 Numalö dozi razo Zimeri ba dozi razo Gelama ba dozi razo Ndrawa Media,
26 awö razo yöu, fefu, si fahatö ba si fandröundröu, — fefu gamatöröŵa razo ba guli danö; ba afuriata, ba mamadu razo Zezakhi (Babeli)!
27 Ba ömane khöra: Da'ö niŵa'ö Yehowa ngahönö andrö, Lowalangi Ndraono Gizeraeli: Mibadu, ena'ö mabu ami, ena'ö muta ba ena'ö tegaölö tou ami, si lö femaoso, ba zi'öli andrö, nifatörögu khömi!
28 Ba ma lö edöna ira, latema mako andrö ba dangau, ba wamadu, ba ömane khöra: Da'ö niŵa'ö Yehowa ngahönö andrö: Lö tola lö mamadu ami!
29 Hiza sa, ba mbanua andrö, si no fao ba döi töigu, ubörötaigö wamatörö famakiko, ba hadia, saefa ami? Tenga saefa ami, ukaoni sa'ae zi'öli, nifatörö ba niha ba guli danö fefu! — iŵa'ö Yehowa ngahönö —.
30 Ba öfa'ema khöra daroma li da'e fefu, ömane khöra: Mundröndröndröndrö dania Yehowa, moroi ba mbanua si yaŵa, ba moroi ba nahiania andrö, ni'amoni'ö ifarongogö linia! Ebua linia wendröndröndröndrö ba mbenua andrö khönia, ikaraini wa'iki, si mane si hundragö folazi, ba niha ba guli danö, fefu.
31 Humöngö, irugi ba wondrege danö; fasoso sa'ae Yehowa ba soi niha; ifatörö huku ba nösi guli danö fefu; sebua horö andrö, ba ilulu ba mbawa zi'öli! — iŵa'ö Yehowa.

 IV. Tefatörö khöra huku 

32 Imane Yehowa ngahönö andrö: Hiza wamakiko, itöröi soi niha, tesao nangi sabölö, moroi ba wondrege danö.
33 Ba so tou ba danö dania nibubunu Yehowa, na luo da'ö, i'otarai wondrege danö, numalö ba wondrege tanö sa; lö'ö sa la'e'esi ba lö la'ozaragö ba wogo'o: tobali fangatabö zinanö ba nowi.
34 Mi'ege-ege, ya'ami kubalo, milau mu'ira-ira, mifagaölö ami ba danö, ya'ami satua nikubaloi; noa sa irugi baŵa khömi, ba wanaba ya'ami, ba ba ŵa wamazawili ya'ami, ba tobali aekhu tou ami, si mane figa sebua böli!
35 Lö'ö sa'ae saŵatö gubalo ba lö lala woloi ba zalaŵa nikubaloi,
36 Mifondrondrongo! — fe'ira-ira gubalo ba fege-ege zalaŵa nikubaloi andrö, me ibali'ö tanö si mate naha göra Yehowa,
37 ba benua si lö hadia ia mege, ba nifufu ba wa'aukhu wönu Yehowa andrö!
38 No iröi ndru'u andrö khönia (mbini-mbini), si mane singo; tanö si mate sa'ae danöra, ba zi'öli andrö, sabölö sibai ba ba wa'aukhu wönunia andrö.

Faza 26

I. Fama'ele'ö Yeremia ba golayama gosali 

1 Ba me awena razo Yoyaki andrö, ono Yosia, razo mado Yuda, ba iŵa'ö da'e khö Yeremia Yehowa.
2 Imane Yehowa: Iagö golayama gosali Yehowa ba hede ba mbanua mado Yuda andrö fefu, si no möi bakha, ba wangandrö ba gosali Yehowa; farongogö khöra daroma li andrö fefu, niŵa'ögu khöu nifa'ema khöra! Sambua li böi ambösi.
3 Ma atö lafondrondrongo, ma lafuli ira, ma iröi lala si lö sökhi andrö khönia zamösana, ena'ö mangesa dödögu, ba wamakiko andrö, miŵa'ögu nifatörö khöra, ba mbua-buara andrö, si lö sökhi.
4 Ba ömane sa'ae khöra: Imane Yehowa: Na lö mifondrondrongo ligu, wolo'ö oroisagu andrö, nifakhoigu khömi,
5 ba wamondrongo li genonigu sama'ele'ö andrö, si lö atagedo famatengetenge khömi, lö lai wa lö nifondrondrongomi,
6 ba faoma ira gosali ba da'e gosali andrö ba Zilo no, ube'e, ba banua andre, ba ube'e ni'elifi ba soi niha ba guli danö fefu.

 II. Mofönu khönia gere ba sama'ele'ö andrö ba la'adugö ia 

7 Ba me larongo ere ba sama'ele'ö ba sato fefu i'ombakha'ö Yeremia daroma li da'ö, ba gosali Yehowa,
8 ba me no i'o'ozui Yeremia wama'ema fefu ni'oroi'ö Yehowa, niŵa'ö ba zato, ba lara'u ia ere ba sama'ele'ö andrö ba sato, lamane: Si mate ndra'ugö!
9 Hana wa ömanö wama'ele'ö ba döi Yehowa, wa ömane: Lala gosali ba Zilo no andrö lala gosali da'e dania ba banua andre, ba nidudugö, ba si lö niha dania! Ba aekhu niha sato fefu ba gosali Yehowa, udu Yeremia.
10 Ba me terongo duria da'ö ba zatua mado Yuda, ba möi ira miyaŵa ba gosali Yehowa, la'otarai gödo razo, ba mudadao ba mbawa göli Yehowa andrö, si bohou.
11 Ba lamane ere ba sama'ele'ö andrö ba zatua no mege ba ba zato: Huku famunu huku niha da'ö, me no ifa'ele'ö wa'atekiko mbanua da'e, nirongomi tögi dalingami!

 III. Ibu'a Yeremia, föna zalaŵa, ba latolo ia 

12 Ba humede Yeremia ba zatua fefu ba ba zato, imane: Yehowa zamatenge ya'o, ba wama'ele'ö taroma li andrö fefu ba gosali andre ba ba mbanua andre, nirongomi andrö.
13 Ba iya'e, ba mitörö lala si sökhi ba mihaogö mbua-buami ba mifondrondrongo niŵa'ö Lowalangimi, Yehowa, ena'ö mangesa dödö Yehowa ba wamakiko andrö, nidaö'ö-daö'önia khömi.
14 Ba ya'odo andre — ba hiza, no sodo ba dangami. Mifatörö khögu zatulö dödömi!
15 Ba böi zi lö aboto ba dödömi: na mibunu ndra'odo, ba do zi lö horö mihare'ö khömi ba ba mbanua da'e, fabaya ösinia; noa sa si ndruhu, Yehowa zamatenge ya'odo ba khömi, ba wamarongogö khömi taromali andrö fefu!
16 Ba lamane satua andrö ba sato ba gere ba ba zama'ele'ö andrö: Tenga nibunu niha da'e, noa sa ba döi Lowalangida Yehowa humede ia khöda!
17 Ba maoso ösa zatua mbanua andrö, ba lamane ba niha sato fefu, si no owulo ba da'ö:
18 Maoso sama'ele'ö Mikha andrö, banua Moreseti, me luo razo mado Yuda Hisikia, ba imane ba zato mado Yuda: 'Da'ö niŵa'ö Yehowa ngahönö andrö: Nifaku nowi dania Ziona, ba adudula Yeruzalema, ba satua eu hili gosali andrö!'
19 Ba hadia, no labunu ia Hisikia razo mado Yuda ba sato mado Yuda? Hadia, tenga no i'ata'ufi Yehowa Hisikia ba tenga no mangalulu ia khönia, irege mangesa dödö Yehowa, ba wamakiko andrö, nidaö'ö-daö'önia khöra? ba ya'ita ba hadia, ta'arö wamakiko sebua, famunuda?
20 Ba so göi na danö bö'ö, sama'ele'ö ba döi Yehowa, Uria döi, ono Zemaya, banua Giriati Yeari; ifa'ele'ö zi göna dania mbanua da'e ba tanö da'e, ha sara wehedera Yeremia.
21 Ba me larongo niŵa'önia Yoyaki andrö, razo ba sabölö andrö khönia ba kumandru sebua khönia, fefu, ba i'alui razo wamabunu'ö ya'ia. Ba me terongo khö Guria, ba ata'u ia, ilau moloi, isaŵa danö Miserayi.
22 Ba ifatenge niha ba danö Miserayi Yoyaki, razo, Eli-Natano andrö, ono Nakhiboro ba awönia,
23 ba lahalö Guria, moroi ba danö Miserayi ba la'ohe khö razo Yoyaki; ba ifabunu'ö si'öli ba ifatibo'ögö ba lewatö nono mbanua mbotonia.
24 Ba iba'agö ia khö Yeremia Ahika andrö, ono Zafano, fa böi labe'e ba danga zato, ba wamunu ya'ia.

Faza 27

I. Amaedola: Fesu ba kalo mbagi, nifa'ohe'ö Yeremia ba razo ba ngaira 

1 Ba me awena razo Zedekia andrö, ono Yosia, razo mado Yuda, ba humede Yehowa khö Yeremia.
2 Imane [Yeremia]: Imane khögu Yehowa: Fazökhi khöu wesu ba kalo magi, ba be'e ba mbagiu,
3 ba fa'ohe'ö khö razo Ndraono Gedomo ba khö razo Ndraono Moabi ba khö razo Ndraono Gamoni ba khö razo Diro ba khö razo Zidona, fa'ohe'ö ba zinenge andrö, si no möi khö Zedekia, razo mado Yuda, ba Yeruzalema.
4 Ba oroi'ö khöra, ndramane ba razora: Da'ö niŵa'ö Yehowa ngahönö andrö, Lowalangi Ndraono Gizeraeli: Mimane ba razomi:
5 Ya'odo zomböi tanö, awö niha, awö gurifö niha, ba guli danö ba wa'abölögu andrö, si lö ambö ba tangagu ni'oro'ö, ba ube'e ba zomasido.
6 Ba iya'e, ba ube'e barö mbawa genonigu Nebukanesa andrö, razo Mbabeli danö andrö fefu, numalö saliŵa-liŵa ba danö, ba ube'e khönia, ena'ö ngoni-ngoninia.
7 Ba amaedola zawuyunia ba sawuyu nononia ba sawuyu ma'uwunia fefu soi, balazi irugi baŵa danönia andrö göi, irege labe'e amaedola zawuyura ia soi sabölö ba razo sabe'e.
8 Ba na so soi, na so nöri niha, si lö edöna möi enoninia, enoni Nebukanesa, razo Mbabeli andrö, si lö edöna mame'e bagira ba galo mbagi andrö khö razo Mbabeli, ba ufatörö zi'öli ba lofo ba fökhö waba ba niha da'ö, iŵa'ö Yehowa, irege no uhori ira tangania.
9 Ba ya'ami, ba böi mitöngöni niŵa'ö zama'ele'ö andrö khömi, ba he niŵa'ö zi faeta andrö, ba he fangifimi, ba he niŵa'ö zangombakha eluaha dandra hadia ia, ba he niŵa'ö zebua elemu, na lamane khömi: "Tenga si möi enoni razo Mbabeli ami".
10 Faya nifa'ele'öra khömi, ba wameta ya'ami ba danömi; ena'ö utimba ami ba ena'ö tekiko ami.
11 Ba soi same'e baginia ba galo mbagi andrö khö razo Mbabeli, ba we'amöi enoninia, ba lö ubulö'ö ba danönia — iŵa'ö Yehowa —, ena'ö mangahalö ira ba ena'ö soso ira ba da'ö.

 II. Si manö göi niŵa'ö khö Zedekia 

12 Ba khö Zedekia, razo mado Yuda andrö göi, ba uŵa'ö-ŵa'ö da'ö fefu, umane: Mi'oro'ö mbagimi andrö khö razo Mbabeli ba mi'ae enoninia ba enoni mbanuania, ba sauri ami.
13 Hana sa, wa edöna mate ami ba mbawa zi'öli ba ba lofo ba ba wökhö waba, nidaö'ö-daö'ö Yehowa ba soi andrö, si lö edöna möi enoni razo Mbabeli, ya'ugö ba banuau andrö?
14 Böi sa mifondrondrongo niŵa'ö zama'ele'ö andrö, na lamane khömi: "Tenga si möi enoni razo Mbabeli ami!" — faya sa nifa'ele'öra khömi.
15 Tenga sa ya'odo zamatenge ya'ira — iŵa'ö Yehowa — sofaya sa'ae ira, wama'ele'ö ba döigu, ena'ö utimba ami ba ena'ö tekiko ami, fabaya sama'ele'ö khömi.

 III. Famangelama ba zama'ele'ö sofaya 

16 Ba umane göi ba gere ba niha da'e fefu: Da'ö niwa'ö Yehowa: Böi mifondrondrongo niŵa'ö zama'ele'ö andrö, na mama'ele'ö ira khömi, na lamane: "Hiza, alio sa'ae tefuli wakake ba gosali Yehowa andrö, moroi ba Mbabeli!" — faya sa'ae nifa'ele'öra khömi.
17 Böi mifondrondrongo khöra, mi'ae enoni razo Mbabeli, ba sauri ami! Hana wa tanö si mate dania naha mbanua da'e?
18 Ba na sama'ele'ö atö ira ba na so khöra daroma li Yehowa, ba ndramu'andrö khö Yehowa ngahönö andrö, ena'ö böi te'ohe ba Mbabeli wakake andrö si tosai ba gosali Yehowa ba ba gödo razo mado Yuda ba ba Yeruzalema.
19 Imane sa Yehowa ngahönö andrö, ba gehomo andrö ba ba mbaŵa nidanö andrö ba ba dadaoma andrö, ba ba zi tosai fakake, si tosai ba mbanua andre,
20 niröi Nebukanesa, razo Mbabeli, me i'oloi'ö Yekhonia, ono Yoyaki, razo mado Yuda, moroi ha Yeruzalema, me i'ohe ba Mbabeli, fabeya salaŵa mado Yuda fefu ba salaŵa Yeruzalema:
21 imane sa'ae Yehowa ngahönö andrö, Lowalangi Ndraono Gizeraeli, ba wakake andrö, si tosai na ba gosali Yehowa ba ba gödo razo mado Yuda ba ba Yeruzalema:
22 Ba Mbabeli te'ohe dania, ba ba da'ö ahono, balazi irugi baŵa ufuli ufaigi — iŵa'ö Yehowa — ba wangai ya'ia, ba wamuli ba naha andre.

Faza 28

I. Fama'ele'ö falimosa, khö Hanania 

1 Ba me döfi da'ö — me böröta, wa razo Zedekia, razo mado Yuda, ba ndröfi si öfa, baŵa si lima, ba humede khögu zama'ele'ö andrö, Hanania, ono Gasuri, banua Gibeona, ba gosali Yehowa, ba zi so ere ba sato fefu,
2 imane: Da'ö niŵa'ö Yehowa ngahönö, Lowalangi Ndraono Gizeraeli: Urasa galo mbagi andrö khö razo Mbabeli!
3 Lö alua mendrua fakhe, ba u'ohe mangawuli ba naha andre fefu wakake andrö ba gosali Yehowa, nihalö Nebukanesa, ba mbanua, ni'ohenia ba Mbabeli.
4 Fabaya Yekhonia, ono Yoyaki, razo mado Yuda, awö fefu ni'oloi'ö andrö, mado Yuda, si no mondrugi Babeli, ba u'ohe mangawuli ba mbanua andre — iŵa'ö Yehowa — urasa sa'ae galo mbagi andrö khö razo Mbabeli.
5 Ba humede Yeremia khö Hanania andrö, sama'ele'ö, ba zi so ere ba sato fefu, si so ba gosali Yehowa.
6 Imane Yeremia, sama'ele'ö: Ya'ia da'ö! Yamufalua da'ö Yehowa! Yamube'e Yehowa itörö limö, nifa'ele'ömö, yamu'ohe mangawuli ba mbanua andre wakake andrö ba gosali Yehowa, awö fefu niha ni'oloi'ö, moroi ba Mbabeli.
7 Ba fondrondrongo na da'e, nifarongogögu khöu ba ba zato fefu:
8 Sama'ele'ö andrö fönagu ba fönau, i'otarai götö föna sa'ae, ba ba danö soya mama'ele'ö ba ba gamatöröŵa razo sebua; fanuwö ba famakiko ba fökhö waba la'ombakha'ö;
9 ba sama'ele'ö fangorifi — ba na itörö li zama'ele'ö andrö, ba oroma, ha niha zama'ele'ö andrö, ba oroma, ha niha zama'ele'ö nifatenge Lowalangi, si ndruhu-ndruhu.
10 Ba ihalö galo mbagi andrö ba mbagi Yeremia sama'ele'ö Hanania sama'ele'ö andrö, ifatö.
11 Ba imane Hanania, ba zi so sato fefu: Da'ö niŵa'ö Yehowa: Lö alua mendrua fakhe, ba umanö worasa kalo mbagi andrö khö Nebukanesa, razo Mbabeli ba mbagi niha fefu, ha soi ira! Ba ilau mofanö Yeremia.

 II. Itimba Yeremia ba i'ombakha'ö khönia wa'matenia 

12 Ba me no ifatö Hanania sama'ele'ö andrö galo mbagi Yeremia sama'ele'ö, ba humede Yehowa khö Yeremia,
13 imane: Ae ŵa'ö khö Hanania andrö: Da'ö niwa'ö: Kalo mbagi eu nifatöu, ba ufazökhi galo mbagi si'öli, fangalinia!
14 Imane sa Yehowa ngahönö andrö, Lowalangi Ndraono Gizeraeli: Kalo mbagi si'öli uhare'ö ba mbagi niha andrö fefu, ha soi ira, ena'ö enoni Nebukanesa, razo Mbabeli, ira, ena'ö ngoni-ngoninia, numalö saliŵa-liŵa ba danö, ba ube'e khönia.
15 Ba imane Yeremia sama'ele'ö khö Hanania sama'ele'ö andrö: Fondrondrongo, ya'ugö Hanania! Tenga Yehowa zamatenge ya'ugö, ba noa zui öfowöhö niha andre ba wa'abe'e dödö ba walimosa andrö.
16 Andrö imane Yehowa: Hiza, uheta ndra'ugö ba guli danö; barö ndröfi andre mate ndra'ugö me no öfarou niha ba wolaŵa Yehowa!
17 Ba mate Hanania, sama'ele'ö andrö ba ndröfi da'ö, me baŵa si fitu.

Faza 29

Sura Yeremia ba ni'oloi'ö ba Mbabeli

 I. Famangelama ba wama'ele'ö falimosa andrö 

1 Ba da'e zura andrö, nifa'ohe'ö Yeremia sama'ele'ö, moroi ba Yeruzalema, ba zi tosai satua ni'oloi'ö andrö ba ba gere ba ba zama'ele'ö andrö, ba ba zato fefu, ni'oloi'ö Nebukanesa ba Mbabeli, moroi ba Yeruzalema,
2 (me no aheta ba Yeruzalema razo, Yekhonia, ba salaŵa ira alawe andrö ba enonira yomo ba kumandru sebua andrö, ba Ndraono Yuda, ba ba Yeruzalema ba tuka ba siambu)
3 Ifa'ohe'ö khö Geleasa, ono Zafano, awö Gemaria, ono Hilikia, nifatenge Zedekia, razo mado Yuda, khö Nebukanesa, razo Mbabeli, imane ba zura andrö:
4 Da'ö niŵa'ö Yehowa ngahönö, Lowalangi Ndraono Gizeraeli ba ni'oloi'ö andrö fefu, ni'oloi'ögu ba Mbabeli, moroi ba Yeruzalema:
5 Milau nomo ba ni'onahia, milau mokabu ba mi'a mbua zinanö bakha.
6 Mi'angowalu ba mi'o'ono, ono matua ba ono alawe, ba mifangowalu nonomi matua ba mibe'e nihalö nonomi alawe, ena'ö mo'ono ira, ono matua ba ono alawe, ena'ö ato ami ba da'ö, ena'ö böi awuwu wa'ato.
7 Mi'alui wangorifi mbanua andrö, ba ni'oloiögu ya'ami, mi'angandrö khö Yehowa, salahira; fangorifimi sa'ae wangorifira!
8 Imane sa Yehowa ngahönö, Lowalangi Ndraono Gizeraeli: Böi lafowöhö ami sama'ele'ö andrö khömi, si so andrö ba khömi, ba ma si faeta andrö khömi, ba böi mi'amati ba wangifimi,
9 falimosa sa nifa'ele'öra khömi ba döigu, tenga ya'odo zamatenge ya'ira! — iŵa'ö Yehowa.

 II. Balazi irugi fitu ngafulu fakhe, awena i'ohe ira mangawuli Lowalangi 

10 Imane sa Yehowa: Na no alua zi fitu ngafulu fakhe ba Mbabeli, awena ufaigi ami ba awena ufalua niŵa'ögu si sökhi andrö, ba khömi, wa u'ohe mangawuli ami ba mbanua da'e.
11 U'ila sa, he wisa dödögu khömi — iŵa'ö Yehowa — tödö ba wangorifi ba tenga ba wamakiko, ba wamaigi fa'ohahau dödö khömi, ba götö dania!
12 Awena dania mi'angaröfi li ndra'o, möi ami mangandrö khögu, ba ufondrondrongo khömi.
13 Ba mi'alui ndra'o ba misöndrado, na moroi si'aikö ba dödö mi'alui ndra'o,
14 ba ube'e nisöndrami ndra'odo — iŵa'ö Yehowa — ba ufaigi wangefa khömi, u'ozaragö ami, moroi ba niha fefu ba moroi ba mbanua fefu, ba nitibo'ögu ya'ami — iŵa'ö Yehowa — ba u'ohe mangawuli ami ba mbanua andrö, ba nihetagu ya'ami.

 III. Fameta'u si tosai na ba Yeruzalema 

15 Ba na mimane: No i asogö khöma zama'ele'ö ba Mbabeli Yehowa —
16 Imane sa'ae Yehowa, ba khö razo andrö, sidadao ba dadaoma andrö khö Dawido, ba ba niha sato fefu, banua da'e talifusömi, si lö fao khömi, ya'ami ni'oloi'ö andrö —
17 imane Yehowa ngahönö: Hiza, ufatörö khöra zi'öli ba lofo ba fökhö waba, ube'e amaedola marafala saisö ira, si tebai ni'a, balazi walösökhi.
18 Ba ube'e solohi ya'ira zi'öli ba lofo ba fökhö waba ba ube'e sihokha mbu ira, ba niha ba guli danö fefu; ube'e börö wangelifi ba börö wa'atobali dödö ba börö wa'iki ba börö wango'aya, ba niha fefu, ba nitibo'ögu ya'ira,
19 börö wa lö nifondrondrongora ligu — iŵa'ö Yehowa — si lö atagedo fama'ohe'ohe'ö khöra ba genonigu sama'ele'ö andrö, ba lö nifondrondrongomi — iŵa'ö Yehowa.

 IV. Huku, si göna dania zama'ele'ö si falimo andrö, darua 

20 Ba ya'ami, ba mifondrondrongo li Yehowa, ya'ami ni'oloi'ö andrö fefu, nifa'ohe'ögu ba Mbabeli, moroi ba Yeruzalema:
21 Imane Yehowa ngahönö, Lowalangi Ndraono Gizeraeli ba khö Gahabi andrö, ono Golaya, ba ba khö Zedekia andrö, ono Maseya, sama'ele'ö faya khömi, ba döigu: Hiza, ube'e ba danga Nebukanesa, razo Mbabeli, ira, ena'ö ifabunu'ö ira, ba zanehe ami!
22 Ba tobali börö wangelifi ira ba ni'oloi'ö andrö fefu, mado Yuda, ba Mbabeli, lamane dania: "Yamufatörö'ö Yehowa ba lala ndra Sedekia Ahabi, nitunu razo Mbabeli, ba galitö!"
23 Me no manao horö ira ba Ndraono Gizeraeli, me no lahoröni ndronga nawöra ba me no la'ombakha'ö waya ba döigu, si tenga niŵa'ögu khöra: — ya'odo sa'ae zangila, si so ba mbörö ndra'o! — iŵa'ö Yehowa.

 V. Sura Zemaya andrö, ba fotunia 

24 Ba khö Zemaya andrö, banua Nehalama,
25 ba ömane: Da'ö niŵa'ö Yehowa ngahönö andrö, Lowalangi Ndraono Gizeraeli: Me no ba döimö öfa'ohe'ö zura ba mbanua Yeruzalema fefu ba khö Zefania ere andrö, ono Maseya ba ba gere fefu, me no ömane:
26 No ifataro ndra'ugö ere Yehowa, fangali Yoyada, ere andrö, ena'ö ödarodarogö, na so zowöhö, na so zama'ele'ö, ena'ö öbe'e ba galo ba ba mbilagu mbagi.
27 Ba hana sa wa lö ötenaŵa Yeremia andrö, banua Ganatoti, si no mama'ele'ö khömi?
28 Noa sa atö ifa'ohe'ö khöma [zura] ba Mbabeli, wanguma'ö: "Ara na sa! Milau nomo ba mi'onahia, milau mokabu ba mi'a mbua zinanö bakha! ..."
29 Ba ibaso zura andrö Sefania, ere andrö, ba zamondrongo Yeremia.
30 Ba humede Yehowa khö Yeremia, imane:
31 Farongogö ba ni'oloi'ö andrö fefu, ömane: Imane Yehowa, ba khö Zemaya andrö, banua Nehalama: Me no mama'ele'ö khömi Zemaya andrö, lö lai wa tenga nifatengegu ya'ia, ba me no ifowöhö ami, ena'ö abe'e dödömi ba waya,
32 ba imane Yehowa: Hiza, usulöni da'ö khö Zemaya andrö, banua Nehalama ba ba ma'uwunia mitou! Böi falukha ia [ma'uwu], si lö tebulö ba mbanua niha da'e, ba lö ikhamö nosonia zi sökhi andrö, ni'asogögu dania ba mbanuagu andre — iŵa'ö Yehowa — me no ifarou niha ba wolaŵa Yehowa.

Faza 30

Fama'ele'ö fangawuli moroi ba Mbabeli

 I. Na no aefa wamakao sebua, ba itolo mbanuania Lowalangi, i'asogö khöra razo, ma'uwu Dawido 

1 Taroma li, niŵa'ö Yehowa khö Yeremia; imane:
2 Da'ö niŵa'ö Yehowa, Lowalangi Ndraono Gizeraeli: Tanö khöu ba zura fefu daroma li andrö, niŵa'ögu khöu.
3 Hiza sa, irugi baŵa dania, — iŵa'ö Yehowa, ba ufaigi wangefa ba mbanuagu Iraono Gizeraeli, awö mado Yuda, iŵa'ö Yehowa, ba u'ohe mangawuli ira ba danö andrö, nibe'egu khö ndra tuara, ena'ö la'okhögö.
4 Ba da'ö daroma li andrö, niŵa'ö Yehowa ba khö Ndraono Gizeraeli ba ba mado Yuda:
5 Imane sa'ae Yehowa: Fe'ao sata'u ita tarongo; fanizi-nizi, ba lö fangorifi.
6 Mizofu-zofu ba mifaigi, na madono maö ndramatua! Ba hana wa u'ila lagogohe zolara dozi iramatua, hulö zadono? ba hana wa fatutu afusi mbawa!
7 Alai ita! baŵa sebua sa'ae mbaŵa da'ö, si lö famaedo, ba baŵa wa'atosasa ba ma'uwu Yakobo, ba — ni'efa'ö dania ira ba da'ö!
8 Na baŵa da'ö sa — iŵa'ö Yehowa ngahönö — ba urasa galo mbagi andrö khöra, ba mbagimi, ba u'etu'ö wesu khömi, ba lö tola sa'ae la'osawuyu ira [ma'uwu Yakobo andrö] niha bö'ö.
9 Enoni Lowalangira Yehowa sa'ae ira ba enoni razora andrö. Dawido, ni'asogögu khora.
10 Ba ya'ugö enonigu ma'uwu Yakobo, ba böi ata'u'ö — iŵa'ö Yehowa — ba böi tokea'ö, ya'ugö Iraono Gizeraeli, u'efa'ö sa'ae ndra'ugö ba danö saröu ba u'efa'ö ma'uwumö ba danö andrö, ba ni'oloi'ö ya'ira, ena'ö mangawuli ma'uwu Yakobo, ena'ö ahono ira ba danö, ena'ö lö hadia ia ba lö ikeani ira niha.
11 Lö'ö sa aefado khöu — iŵa'ö Yehowa — ba wangorifi ya'ugö. Uhori sa'ae fefu soi niha, ba nifazaewegu ya'ami, ba ya'ami, ba lö uhori; u'otu'ö ami ndrohu-ndrohu, lötolalö'ö manö fotu.

 II. Döhö dania zesokho andrö khöra 

12 Imane sa Yehowa: No abölö-bölö wökhöu andrö ba si lö dalu-dalu zokhou!
13 Lö samatunö huhuomö — ba zokhou sanana andrö, ba lö famadöhö, lö dalu-dalu nifalemba khöu!
14 Dozi somasi ya'ugö mege, ba no olifu ira ndra'ugö: lö'ö manö ba dödöra ya'ugö, me no ubago ndra'ugö nifamago emali, me no u'otu'ö ndra'ugö nilangotu'ö safaito, ba wa'oya golalöŵau andrö, ba ba wa'afahöna horöu.
15 Hana wa mangarö-ngarö ndra'ugö ba zesokho andrö khöu, me no abölö-bölö wa'afökhö khöu? Börö wa'oya golalöŵau andrö ba fa'afahöna horöu, wa ulau khöu da'ö!
16 Ba ni'a dania dozi si manga ya'ugö, ba dozi samakao ya'ugö, ba ni'oloi'ö dania, fefu, ba dozi sangosindra'ui si so khöu, ba ube'e ni'osindra'ui si so khöra dania, ba dozi sorabu gama-gamau, ba ube'e nirabu!
17 Ufatöfa sa dania khöu dalu-dalu nifalemba, ufadöhö zesokho andrö khöu — iŵa'ö Yehowa — me "Nitibo'ö" labe'e töimö — "Siona si lö ba dödö niha"

 III. Te'azökhi mbanua ba osali 

18 Imane Yehowa: Hiza, ufaigi wangazökhi ma'uwu Yakobo ba uhakhösi tödö nomora; ifuli tetaru'ö mbanua ba hilinia ba ifuli te'onahia gödo, si mane föna.
19 Ba terongo moroi ba da'ö wangandrö saoha gölö, awö li za'iki, ba ato ira ube'e, böi awuwu wa'ato; ba ebua döira ube'e, böi itohugö, wa lö ba dödö niha bö'ö ira.
20 Ba iraononia (iraono Yakobo) ba si mane föna, ba banuara, ba si lö tebulö fönagu, ba dozi samakao ya'ira, ba u'otu'ö.
21 Ba samatörö ya'ira, ba oi ya'ira, ba salaŵara, ba banuara. Ba utehe khönia we'amöi khögu, ena'ö i'ondrasi ndra'o — ha niha na sa zi lö ata'u mate ba wangondrasi ya'odo? — iŵa'ö Yehowa.
22 Ba tobali banuagu ami, ba Lowalangimi ndra'odo!
23 Tesao sa'ae nangi sabölö khö Yehowa fönunia, angi sabe'e sibai; itörö högö zebua horö andrö:
24 Lö alö wönu Yehowa andrö, irege no itörö nihonogöinia ibe'e, irege no ifalua — moroi furi dania aboto ba dödömi!

Faza 31

Tohu-tohu wamabu'u fa'ebua dödö ba Ndraono Gizeraeli.

 I. Ifuli oroma dania wa'ebua dödö Lowalangi andrö, si lö aetu, ba mbanuania 

1 Ba na luo da'ö — iŵa'ö Yehowa —, ba Lowalangi mado Gizeraeli fefu ndra'odo, ba banuagu ira.
2 Imane Yehowa: No falukha wa'ebua dödö ba danö si mate niha andrö, si lö ahori ba mbawa zi'öli. Talabu! ba wolohe ba wa'ahono Iraono Gizeraeli!
3 No i'oroma'ö ia khögu Yehowa, moroi ba zaröu, no imane: No u'omasi'ö ndra'ugö fa'omasi si lö mamalö-malö, andrö wa lö tebulö khöu wa'ebua dödögu andrö.
4 Ufuli u'a'azökhi ndra'ugö, ena'ö te'azökhi'ö, ya'ugö ono alawe, Iraono Gizeraeli. Ayau zui dania waritia andrö khöu, ena'ö fao ndra'ugö ba zanari!
5 Öfuli ölau kabu nagu ba hili Zamaria — samazökhi ya'ia, ba la'oguna'ö göi.
6 Irugi sa baŵa dania, ba mu'ao zanaro, ba hili Geferayi, lamane: "Talabu, möi ita misi yaŵa ba hili Ziona, khö Lowalangida Yehowa!"
7 Imane sa Yehowa: Mi'anunö ba wa'omuso dödö, ba khö ma'uwu Yakobo, mikaraini wa'iki, börö högö soi andrö! Mi'ebua'ö li wanunö, mimane: Orifi mbanuau andrö, si tosai Iraono Gizeraeli, ya'ugö Yehowa!
8 Hiza, u'ohe mangawuli ira moroi yöu, u'ozaragö ira moroi ba wondrege danö — fao zi lö hörö ba sogombuyu-mbuyu töla ba sanabina ba sawena madono fefu: ato sibai ira, wangawuli ba da'e!
9 Mege-ege ira wa'aso ba fakao: ufasao ira, u'ohe ba gumbu; lala si fadaya nitörö, si tebai manendre ira; noa sa tobali ama Ndraono Gizeraeli ndra'odo ba si a'a nonogu mado Geferayi!
10 Mifondrondrongo li Yehowa, ya'ami niha baero, mi'ombakha'ö ba hulo misa, ba zaröu, mimane: Samazaewe mege Iraono Gizeraeli, da'ö göi zangozaragö, ba irorogö, si mane fondrorogö gubalo rorogöfönia!
11 Yehowa sa zangorifi ma'uwu Yakobo, i'efa'ö ba danga zabölö moroi khöra.
12 Ba so ira ba manunö ba hili Ziona, lahurufai wa'ebua dödö Yehowa andrö, bua nowi ba ösi nagu ba fanikha ba ono mbiri-biri ba ono zaŵi, ba amaedola kabu si lö ambö idanö nosora, ba lö'ö sa'ae ariri ira.
13 Ba awena dania omuso dödö nono alawe ba wanari, fabaya ono matua ba satua fefu, ba ubali'ö fa'owua-wua dödö wa'abu dödöra andrö ba urara dödöra, omuso dödöra ube'e, aefa wa'alangu dödö andrö.
14 Ba ube'e fangokafu dödö gere dawö ba abuso mbanuagu fa'ebua dödögu andrö — iŵa'ö Yehowa.

 II. Tobali fa'omuso dödö wege-ege andrö 

15 Imane Yehowa: Terongo li wangarö-ngarö ba Rama, fege-ege sabölö-bölö! — i'e'esi nononia Rakhela, ba lö irongo wondrara tödö, ba nononia andrö, me lö ya'ira sa'ae!
16 Imane Yehowa: Bato wege-ege, böi sa'ae mowöi daŵa höröu, so na sa mböli gölö, ba wa'erege dödöu andrö — iŵa'ö Yehowa: mangawuli dania ira moroi ba danö nemali.
17 So na sa dötönafö, ba götö dania khöu — iŵa'ö Yehowa: mangawuli dania ndraono ba danöra.
18 Urongo sa'ae wangarö-ngarö mado Geferayi: No ö'otu'ö ndra'odo, ba tebai utimba, hulö nono zaŵi, si lö mufamaha na, — tehe khögu wangawuli, ba mangawulido, me no Yehowa ndra'ugö, Lowalangigu!
19 Me noa sa'ae u'erogö ndra'ugö, ba mangesa dödögu, ba me no usöndra wa'aboto ba dödö, ba ubözi zolagu: ailado, aila sibai ndra'odo, ulu'i sa'ae wa'aila andrö, si otarai me iraono na ndra'odo.
20 Hadia, ono omasiö sa'ae khögu mado Geferayi, ono börö wa'omuso dödö, fa ifulifuli zui itörö tödögu, ha me uga göi fategudo khönia? Andrö humuluhulu bakha dödögu khönia — tebai lö uhakhösi tödö ia! — iŵa'ö Yehowa.

 III. Lö'ö sa'ae lalu'i horö ndra amara iraono 

21 Taru'ö khöu dandra lala, taru'ö geu, töngöni döröŵa andrö, lala andrö, nitöröu, — fuli'ö, ya'ugö ono alawe, Iraono Gizeraeli, fuli'ö ba mbanua andre khöu!
22 Ha wa'ara na ö'ero'erogö, ya'ugö ono alawe si fa'ero? Si bohou sa ilau Yehowa ba guli danö: Ifohu ndramatua ira alawe!
23 Imane Yehowa ngahönö, Lowalangi Ndraono Gizeraeli: Ifuli lamane dania ba danö mado Yuda ba ba mbanua khöra, na no ufaigi wangefa khöra: "Yamufahowu'ö ndra'ugö Yehowa, ya'ugö nahia wa'atulö, ya'ugö hili ni'amoni'ö!"
24 Ba monahia dania ba da'ö mado Yuda, fabaya banuara fefu, sonowi ba sakubaloi urifö.
25 U'okafui sa'ae dödö si no odufodufo, ba dozi sariri, ba abuso ube'e.
26 Ba tokeado ba da'ö ba ufakhölödo, ba no fangokafu dödögu wemörögu andrö!
27 Imane Yehowa: Hiza, irugi baŵa dania, ba ufazaewe danomö niha ba tanömö gurifö ba danö Ndraono Gizeraeli ba ba danö mado Yuda,
28 ba si mane me lö atage ndra'o, ba wangohori ba ba wamufu ba ba wanudugö, ba ba wamakiko ba ba wangalani [ya'ira], si manö göi dania wa lö atagedo ba wangazökhi ba ba wananö! — iŵa'ö Yehowa.
29 Na luo da'ö, ba lö'ö sa'ae laŵa'ö: "Ira ama zi manga bua nagu si lakiritö, ba iraono zafuru boha."
30 Ba horönia sa'ae mate zamösana; ha niha zi manga mbua nagu si lakiritö, da'ö zafuru boha.

 IV. Tefabu'u wawu'usa li si bohou 

31 Hiza, irugi baŵa dania — Iŵa'ö Yehowa — ba ulau fawu'u li ba ma'uwu Gizeraeli ba ba ma'uwu Yuda, fawu'usa li si bohou.
32 Tenga si mane me fawu'u li ndra'o khö ndra tuara, me u'ohe dangara, ba wangeheta ya'ira ba danö Miserayi, fawu'usa li si no laböhöli, he ŵa'ae amaedola no u'owalu ira! — iŵa'ö Yehowa.
33 Da'ö sa wawu'usa li, na ulau fawu'u li ba ma'uwu Gizeraeli, na no aefa götö da'e — iŵa'ö Yehowa: Ube'e barö dotora goroisagu andrö, usura ba dödöra, ba Lowalangira ndra'odo ba banuagu ira.
34 Ba lö'ö sa'ae ifahaö nawönia zamösana ba lö'ö sa'ae ifahaö dalifusönia sotalifusö, wanguma'ö: Ya aboto ba dödömi Yehowa! Noa sa'ae dozi ira zaboto ba dödö ya'odo, i'otarai wondrege ndraono, numalö ba wondrege zatua — iŵa'ö Yehowa —, ube'e aefa sa'ae khöra lalöra ba lö'ö sa'ae itörö tödögu horöra!

 V. Lö'ö manö itibo'ö mbanuania Yehowa 

35 Imane Yehowa, sangohonogöi luo, ena'ö humaga ba zi ma'okho, awö lala mbaŵa ba lala ndröfi, ba wehaga ba zi bongi, samahufa asi, fa mu'ugu-ugu ndrulunia, — Yehowa ngahönö döinia, [imane]:
36 Si mane wa tebai awu'a fönagu nifakhoi andrö — iŵa'ö Yehowa —, si manö göi wa tebai tenga sa'ae soi fönagu ma'uwu Gizeraeli, götö-götö wa'ara.
37 Imane Yehowa: Si mane wa tebai tesu'a mbanua si yaŵa, awö wa tebai te'alui latalata danö andrö, tou, si manö göi wa tebai utibo'ö madou Gizeraeli ma'afefu, ba nilaura andrö fefu — iŵa'ö Yehowa!
38 Hiza, irugi baŵa dania — iŵa'ö Yehowa — ba tetaru'ö zui mbanua khö Yehowa, i'otarai malige Hananeli andrö, irugi mbawa göli ba watalinga.
39 Ba latohugö, ladölö misa wanu'a, ba hili-hili Garebi andrö, ba laköi'ö, latuturu Goa.
40 Ba daso gamatela andrö, ma'afefu, daso nawu andrö, benua andrö ma'asagörö, irugi mbombo Kendrona; ba tanö ba gatumbukha, irugi zinga mbawa göli kudo, ba ni'amoni'ö khö Yehowa: ba lö'ö sa'ae tefufu, lö'ö sa'ae tedudugö, irugi zi lö aetu.

Faza 32

I. Mowöli benua Yeremia, me tesuwö Yeruzalema, tandra wa mangawuli dania Ndraono Gizeraeli 

1 Taroma li Yehowa khö Yeremia, me no alua meziŵa fakhe Zedekia andrö, razo mado Yuda, döfi si feleŵalu khö Nebukanesa.
2 Me luo da'ö isuwö Yeruzalema razo Mbabeli; ba no mukuru Yeremia, sama'ele'ö, ba naha zago ba gödo razo mado Yuda.
3 Noa sa ifakuru'ö ia Sedekia, razo mado Yuda, wanguma'ö: Hana wa ömane wama'ele'ö: Da'ö niŵa'ö Yehowa: Hiza, ube'e ba danga razo Mbabeli mbanua da'e, ena'ö atu'a ira.
4 Ba Sedekia andrö, razo mado Yuda, ba lö zi lö lara'u Dawa Galedaia, lö zi lö tebe'e ba danga razo Mbabeli, ba fahuhuo ira ba fa'ila bawa.
5 Ba Mbabeli i'ohe Zedekia, ba ba da'ö ahono ia, irege ufuli utolo ia! — iŵa'ö Yehowa. Na fasöndra ami ba Ndrawa Geledaia, ba lö fozu.
6 Ba imane Yeremia: No humede khögu Yehowa, imane:
7 Lö ara tö, ba möi khöu Hanameli, ono namau Salumi, ba imane: Öli mbenuagu andrö ba Ganatoti, ya'ugö sa zi töla mananu, wowöli ya'ia.
8 Ba so dana nonogu andrö, Hanameli, itörö niŵa'ö Yehowa, möi khögu ba naha zago andrö, imane khögu: Tema öli mbenuagu andrö, ba Ganatoti, ba danö niwada mado Mbeniyami, tola sa ya'ugö mokho, tola ösanu — öli ia khöu! Ba aboto ba dödögu, wa no li Yehowa;
9 ba u'öli mbenua andrö, ba Ganatoti, khö Hanameli, tana nonogu, ba utulo khönia mböli, felewitu ba rufia.
10 Ba ufazökhi zura ba ufotandrö ba u'asogö zi so ba mbörö ba utulo mböli, ba waliera.
11 Ba uhalö zura wowöli andrö, nifotandrö,
12 ba ube'e khö Mbarukhi, ono Neriya ono Mahaseya zura andrö, ba zi so Hanameli andrö, tana nonogu ba si so ba mbörö andrö, si no mame'e tandro tanga ba zura wowöli andrö, ba zi so mado Yuda fefu, si soso ba naha zago andrö.
13 Ba umane khö Mbarukhi andrö ba zi so ira:
14 Da'ö niŵa'ö Yehowa ngahönö, Lowalangi Ndraono Gizeraeli: Halö zura wowöli andrö, nifotandro, ba si sagörö, si lö muduhö, ba öbe'e ba migö tanö, ena'ö ara manaha.
15 Imane sa Yehowa ngahönö, Lowalangi Ndraono Gizeraeli: Ifuli te'öli dania nomo ba benua ba kabu nagu ba danö andre!

 II. Fangandrö zama'ele'ö 

16 Ba me no ube'e ba danga Mbarukhi andrö, ono Neriya, zura wowöli andrö, ba mangandrö ndra'o khö Yehowa, umane:
17 He So'aya, Yehowa, hiza, no ya'ugö zamazökhi banua si yaŵa ba tanö, ba wa'abölomö andrö si lö ambö, tangamö andrö, ni'oro'ö, zamazökhi — lö hadia ia zi tebai, khöu.
18 Ba ngahönö ö'ebua'ö dödöu ba ösulöni lalö ndra ama ba gaheta ndraonora furira, ya'ugö Lowalangi sebua, si lö ambö fa'abölö, sotöi Yehowa ngahönö,
19 sebua lala dödö ba sabölö ba wolau hadia ia, sanehe lala nono niha fefu, ba wanulöni ba zamösana, dali nitörönia andrö, awö lua-lua wolaunia.
20 Si no mamazökhi tandra ba sahöli-höli dödö ba danö Miserayi, ba irugi ma'ökhö andre, he ba Ndraono Gizeraeli ba he ba niha baero, ba wangebua turiamö, si mane turiau ma'ökhö.
21 No öheta ba danö Miserayi mbanuamö Iraono Gizeraeli, wamazökhi tandra ba sahöli-höli dödö, tangau sabölö ba ta'iomö nifadölö, ba fao wameta'u, sabölö-bölö.
22 Ba no öbe'e khöra danö andre, nifabu'umö fame'e, si möi'ö ba hölu, khö ndra tuara, tanö ba zi falawu susu ba ŵe ŵani.
23 Ba me no larugi, me no la'okhögö, ba lö la'o'ö goroisamö ba lö latörö nifakhoimö, ma'ifu lö la'o'ö niŵa'öu khöra ni'o'ö, andrö wa öfatörö khöra wamakao andrö fefu.
24 No irugi zinga mbanua fari andrö, ena'ö atu'a nemali, ba noa sa'ae mube'e ba danga Ndrawa Galedaia andrö, samasui ya'ia, mbanua, ba zi'öli ba ba lofo ba ba wökhö waba andrö; nidaö'ö-daö'ömö, ba no itörö, ba hiza, anehe ndra'ugö.
25 Ba noa zui öŵa'ö khögu, ya'ugö So'aya, Yehowa: Öli khöu mbenua andrö, be'e mböli ba asogö zi so ba mbörö! faudu wa tebe'e ba danga Ndrawa Geledaia mbanua.

 III. I'ombakha'ö khönia Lowalangi, wa ba horöra tedudugö Yeruzalema 

26 Ba humede Yehowa khö Yeremia, imane:
27 Hiza, Yehowa ndra'odo, Lowalangi nösi guli danö fefu, — hadia, so maö hadia ia zi tebai, khögu?
28 Andrö imane Yehowa: Hiza, ube'e ba danga Ndrawa Galedaia mbanua andre, ba danga Nebukanesa, razo Mbabeli, ena'ö atu'a ira.
29 Ba Dawa Galedaia andrö, samasui banua andre, ba möi bakha dania ba latunu mbanua andre, akhozi labe'e, fabaya omo andrö, ba nitunura kumöyö khö Mba'ali, ba dete yaŵa, ba ba nibe'era sumange nibadu ba Lowalangi bö'ö, ba wangandrö fönugu.
30 Iraono Gizeraeli ba mado Yuda, ba i'otarai iraono ira sa'ae, ba awai nilaura, ha si lö omasi ndra'o; lö aetu sa la'andrö wönugu Iraono Gizeraeli, ba nifazökhi dangara andrö — iŵa'ö Yehowa;
31 fangandrö wönugu ba fangandrö wa'abao dödögu sa'ae mbanua andre, i'otarai luo, me lataru'ö ia, irugi ma'ökhö andre, ena'ö uheta ia ba duduma hörögu,
32 börö walösökhi Ndraono Gizeraeli, fefu ba falösökhi mado Yuda, nilaura andrö, ba wangandrö fönugu, ya'ira ba razora ba satuara ba ere andrö ba sama'ele'ö khöra ba iramatua mado Yuda ba banua Yeruzalema.
33 No la'erogö ndra'o, lö ni'onahögöra ya'odo, ba he ŵa'ae lö sadagedage ita, wamahaö ya'ira, ba lö'ö zui nifondrondrongora, ba wanöngöni fotu mena'ö.
34 Sogoro ita andrö khöra sa'ae lafedadao ba gosali andrö, nifotöi khögu, ba wana'unöi ya'ia.
35 Lafa'anö naha wame'e sumange khö Mba'ali ba ndraso Mbeni-Hinomo, ba wanunu onora matua ba onora alawe khö Molokho andrö, — si tenga niŵa'ögu khöra ba si lö irai itörö tödögu, folau sogoro ita andrö, ba wamowöhö mado Yuda, ba wamazökhi horö.

 IV. Ba na furi, ba i'ohe mangawuli ba danöra mbanuania, moroi ba ni'oloi'ö ya'ira 

36 Ba iya'e — ba andrö wa imane Yehowa, Lowalangi Ndraono Gizeraeli, ba mbanua andre, niŵa'ömi no mube'e ba danga razo Mbabeli ba zi'öli ba ba lofo ba ba wökhö waba andrö:
37 Hiza, u'ozaragö zui ira ba danö andrö fefu, ba nitibo'ögu ya'ira ba wönugu andrö ba ba mbakhu-bakhu dödögu ba ba wa'abao dödögu, si no abölö-bölö, ba u'ohe mangawuli ba naha da'e ba ahono ira ba da'e, lö hadia ia, ube'e.
38 Ba banuagu dania ira ba Lowalangira ndra'odo.
39 Ba ha sara dödöra ba ha sara lala nitörö, ube'e khöra, fa böi mamalö-malö wangata'ufira ya'odo, fangorifira ba fangorifi ndraonora, furira.
40 Ba ulau fawu'u li khöra, fawu'usa li si lö tebulö, fa lö ubödado khöra, ba wolau si sökhi khöra. Ba ube'e ba dödöra wangata'ufi ya'odo, fa böi fabali ira khögu.
41 Börö wa'owua-wua dödögu sa'ae ira dania, ba wolau si sökhi khöra. Ba utanö ira ba danö andre, si ndruhu-ndruhu, moroi si'aikö ba dödögu ba moroi si'aikö ba gera-eragu.
42 Imane sa Yehowa: Si mane famatörögu ba mbanua andre famakiko andrö fefu, si no abölö-bölö, si manö dania ufatörö khöra zi sökhi andrö fefu, nifabu'ugu khöra.
43 Ba lafuli la'öli mbenua ba danö andre, niŵa'ömi: "Tanö si mate, lö niha ba lö urifö! no mube'e ba danga Ndrawa Galedaia!"
44 La'öli dania mbenua, labe'e mböli, lafazökhi zura wowöli ba lafotandro ba la'asogö zi so ba mbörö, ba danö mado Mbeniyami ba ba zi fasui Yeruzalema ba ba mbanua mado Yuda ba ba mbanua ba hili ba ba mbanua ba ndraso ba ba mbanua raya: u'ohe sa mangawuli ni'oloi'ö andrö khöra! — iŵa'ö Yehowa.

Faza 33

I. Fangaro amabu'ula li fa'ebolo dödö Lowalangi ba Ndraono Gizeraeli ba fangawulira moroi ba Mbabeli 

1 Ba humede Yehowa khö Yeremia, samuza tö, me ba gurunga na so ia, ba naha zago, imane:
2 Da'ö niŵa'ö Yehowa, solau, Yehowa sogoi tödönia, ba wamalua — Yehowa döinia —, imane:
3 Angaröfi li ndra'o, ba utema liu, ba u'ombakha'ö khöu zebua, si tebai aboto ba dödö niha, si lö örai örongo.
4 Imane sa Yehowa, Lowalangi Ndraono Gizeraeli, ba nomo ba mbanua andre ba ba gödo razo mado Yuda, nidudugö, lua-lua fari andrö ba lua-lua zi'öli.
5 So zi möi fasöndra ba Ndrawa Galedaia ba lafo'ösi [nomo andrö] boto niha si mate, nibunugu ba wönugu andrö ba ba mbakhu-bakhu dödögu; börö walösökhira fefu, wa no ubini'ö mbawagu ba mbanua andre.
6 Hiza, ufatöfa khönia dalu-dalu nifalemba, famadöhö; ufadöhö zokhora ba uböla'ö khöra wangorifi, si fahöna, ba si lö mamalö-malö.
7 Ba u'ohe mangawuli ni'oloi'ö andrö, mado Yuda ba Iraono Gizeraeli, ufuli u'a'azökhi ira, si mane föna.
8 Ba uhaogö ira, uheta golalöŵara fefu, lalöra khögu; ube'e aefa khöra zalara fefu, salara khögu, me lalaŵa ndra'odo.
9 Ena'ö turiagu omasiö ba fanuno ya'odo ba lakhömigu ia (mbanua andrö) ba niha ba guli danö fefu, sogikhi tödö dania ba sanizi-nizi ba zi sökhi andrö ba ba wangorifi andrö fefu — na larongo — nibe'egu khöra.
10 Imane Yehowa: Ba naha andre niŵa'ömi: "Tanö si mate, lö niha, ba lö urifö!" ba ba mbanua mado Yuda misa ba baewali Yeruzalema, si no asai'ö, si lö niha-niha: lö niha ba lö urifö,
11 ba terongo zui wa'iki ba wa'owua-wua dödö ba ba wa'omuso dödö ba li zangowalu ba li nono nihalö ba fanunö zangumaö: "Nisuno Yehowa ngahönö; si sökhi tödö sa Yehowa, si lö aetu sa wa'ebua dödönia andrö," solohe ba gosali Yehowa sumange fangandrö saoha gölö: me ube'e mangawuli ni'oloi'ö andrö, si otarai danö da'e, ena'ö si mane föna — iŵa'ö Yehowa.
12 Imane Yehowa ngahönö: Ba naha da'e, si no tanö si mate, si lö niha ba si lö urifö, ba ba mbanua khönia fefu, ba ifuli dania monaha gubalo, sokubaloi urifö.
13 Ba ba mbanua ba hili ba ba mbanua ba ndraso ba ba mbanua raya ba ba danö mado Mbeniyami, ba ba zi fasui Yeruzalema ba ba mbanua mado Yuda misa, ba ifuli latörö dania zangofaya ya'ira biri-biri, iŵa'ö Yehowa.

 II. Tefa'ele'ö madou Dawido andrö, satulö 

14 Hiza, irugi baŵa dania — iŵa'ö Yehowa — ba alua ube'e zi sökhi andrö, niŵa'ögu, ba khö ma'uwu Gizeraeli ba ba khö ma'uwu Yuda:
15 Na luo da'ö ba na götö da'ö, ba tumbu madou khö Dawido, ube'e, madou satulö, ena'ö ifaigi lala ba satulö, ba danö!
16 Na luo da'o, ba te'orifi mado Yuda, ba ahono Yeruzalema, lö hadia ia, ba töinia dania [töi Yeruzalema], ba: "Fa'atulöda Yehowa".
17 Imane sa Yehowa: Lö tola ambö khö Dawido [ma'uwu], sidadao ba dadaoma razo ba ma'uwu Gizeraeli,
18 ba ba gere, mado Lewi andrö, ba lö tola ambö [ma'uwu], si so fönagu, same'e sumange nitunu ba sanunu sumange ni'a ba sangasiwai sumange nitaba, si lö mamalö-malö.

 III. Fawu'usa li si bohou andrö, ba si lö tebulö 

19 Ba humede Yehowa khö Yeremia, imane:
20 Da'ö niŵa'ö Yehowa: Na mi'ila miwu'ai nifakhoigu lala zi ma'ökhö ba nifakhoigu lala zi bongi, fa böi sa'ae moluo ba fa böi sa'ae bongi, ba ginötönia,
21 ba uwu'ai göi wawu'usa li andrö khögu, khö genonigu Dawido, fa böi sa'ae so khönia ma'uwu, sidadao ba dadaomania, samatörö, ba fawu'usa li andrö khögu ba mado lewi ere andrö, enonigu.
22 Si mane ngahönö andrö, ba mbanua si yaŵa, si tebai te'erai, awö nene ba mbewe nasi, si tebai tesu'a, si manö göi wa tebai te'erai ma'uwu genonigu Dawido, ube'e, ba si manö nono Lewi andrö, si möi enonigu.
23 Ba humede Yehowa khö Yeremia, imane:
24 Hadia, lö aboto ba dödöu niŵa'ö-ŵa'ö niha andrö, wanguma'ö: Mado andre, si dombua, nitutuyu Yehowa, ba no itibo'ö! ba no lö ba dödöra mbanuagu andrö, irege tenga sa'ae banua wamaigira?
25 Imane Yehowa: Na lö nifakhoigu lala ba zi ma'ökhö ba ba zi bongi, ba na lö nihonogöigu sinörö ba mbanua si yaŵa ba ba danö si tou,
26 ba utibo'ö göi ma'uwu Yakobo ba ma'uwu genonigu Dawido andrö, fa lö'ö sa'ae uhalö ma'uwunia samatörö ma'uwu ndra Aberahamo, Iza'aki, Yakobo; ufaigi sa wangefa khöra ba uhakhösi tödö ira.

Faza 34

I. I'ombakha'ö khö Zedekia Yeremia, atu'a dania zanuwö ba Yeruzalema ba lara'u Zedekia, la'ohe ba Mbabeli 

1 Niŵa'ö Yehowa khö Yeremia, me isuwö Yeruzalema ba banua ba ngaira Nebukanesa, me no i'ohe zabölö khönia fefu, awö fefu nöri ba guli danö, si so barö mbawania, awö fefu soi niha, imane Yehowa:
2 Da'ö niŵa'ö Yehowa, Lowalangi Ndraono Gizeraeli: Ae ŵa'ö khö Zedekia andrö, razo mado Yuda, ömane khönia: Da'ö niŵa'ö Yehowa: Hiza, ube'e ba danga razo Mbabeli mbanua da'e, ena'ö itunu.
3 Ba ya'ugö, ba si tebai aefa ba dangania; lö zi lö lara'u ndra'ugö ba lö zi lö labe'e'ö ba dangania, ba fa'ila bawa ndra'ugö khö razo Mbabeli andrö, ba fahuhuo ami ba te'ohe ba Mbabeli ndra'ugö!
4 Ba fondrondrongo li Yehowa, ya'ugö Sedekia, razo mado Yuda: Imane Yehowa, ba khöu andre: Lö tola labunu ndra'ugö;
5 ba wa'ahono-hono mate ndra'ugö, ba si mane fanunura samohua khö ndra amau, razo mege, fönau, si manö göi latunu khöu dania ba la'e'esi ndra'ugö, lamane: "Alai ndra'o ndra'ugö, salaŵa!" me no umanö wanguma'ö — iŵa'ö Yehowa.
6 Ba ifa'ema khö Zedekia, razo mado Yuda, Yeremia sama'ele'ö daroma li da'ö, ba Yeruzalema,
7 me luo lasuwö Yeruzalema sabölö khö razo Mbabeli, ba bö'önia fefu, si tosai banua mado Yuda, Lakhisi andrö ba Aseka; hatö sa da'ö zi tosai banua saro, ba mado Yuda.

 II. Itegu ira Yeremia, me no lalimo zawuyura 

8 Niŵa'ö Yehowa khö Yeremia, me no mamagölö razo, Sedekia, ba zato mbanua Yeruzalema fefu, ba wamarongogö fangefa khöra,
9 ena'ö i'efa'ö zawuyunia iramatua ba sawuyunia ira alawe, Heberaio, zamösana, fa lö tola i'osawuyu niwara, ma'uwu Yuda, zamösana.
10 Ba la'o'ö satua fefu ba sato fefu, sanehe mege famagölö andrö, dozi la'efa'ö zawuyura iramatua, ba sawuyura ira alawe, lö'ö sa'ae la'osawuyu; la'o'ö, la'efa'ö.
11 Ba aefa da'ö, ba lahalö mangawuli zawuyu iramatua ba sawuyu ira alawe, ni'efa'öra, la'anösö'ö wangosawuyu.
12 Ba humede Yehowa khö Yeremia, imane:
13 Da'ö niŵa'ö Yehowa, Lowalangi Ndraono Gizeraeli: No fawu'u li ndra'o khö ndra tuami, me uheta ira ba danö Miserayi ba danö ni'osawuyu ya'ira, wanguma'ö;
14 "Na irugi mewitu fakhe, ba yamu'efa'ö dalifusönia Heberaio zamösana, na so zi no mamawa ya'ia khönia; meönö fakhe sawuyumö ia ba na aefa ö, ba ö'efa'ö ia!" Ba lö lafondrondrongo ligu ira tuami, lö labe'e mbörö dalingara.
15 Ba no mifalalini gera-erami ma'ökhö, no mi'o'ö zatulö khögu, me no mifarongogö wangefa, ba nawömi, ba me no mamagölö ami fönagu, ba gosali andrö, si no fao ba döi töigu.
16 Ba iya'e, ba no mifuli mibe'e ra'iö döigu, me ihalö mangawuli zawuyunia iramatua ba sawuyunia ira alawe zamösana, sawuyumi, si no mifalua fangefa'ö; me no mifuli mi'anösö'ö wangosawuyu ya'ira.
17 Andrö imane Yehowa: Lö nifondrondrongomi ligu, ba wamarongogö fangefa ba dalifusömi, ba nawömi andrö, dozi ami — ba hiza, ya'odo zamarongogö khömi fangefa, ululu ami ba mbawa zi'öli ba ba wökhö waba ba ba lofo, ba ube'e nifakao ami, dozi soi niha ba guli danö zamakao ya'ami.
18 Ululu zi no manawö nifakhoigu andrö ba si lö molo'ö famagölö andrö, famagölöra fönagu, me lafabali nono zaŵi andrö, ba wanörö atalua,
19 satua mado Yuda ba satua mbanua Yeruzalema ba enoni razo yomo ba ere ba sato ba danö fefu, si no manörö otalua nono zaŵi nifabali andrö: — 
20 ube'e ba danga nemalira ira, ba danga zangalui famunura, ba ö wofo ba dalu mbanua ba ö gutu ndru'u dania mbotora.
21 Manö Zedekia andrö, razo mado Yuda ba kumandru sebua andrö khönia: ube'e ba danga nemalira, ba danga zangalui famunura, ba danga zabölö andrö khö razo Mbabeli, si no aheta ba khömi [iada'e].
22 Hiza, muhededo khöra — iŵa'ö Yehowa — u'ohe mangawuli ira ba mbanua da'e, ena'ö lasuwö ba ena'ö atu'a ira, ba ena'ö latunu, ba ubali'ö tanö si mate mbanua mado Yuda, fa böi sa'ae monahia bakha niha.

Faza 35

I. Folo'ö ma'uwu Rekhabi andrö oroisa duara 

1 Niŵa'ö Yehowa khö Yeremia, me luo razo mado Yuda Yoyaki andrö, ono Yosia,
2 imane: Ae ba ma'uwu Rekhabi andrö ba hede khöra, ba ohe ira ba gosali Yehowa, ba mbate'e andrö zambua ba be'e öra nagu.
3 Ba humededo khö Yasania andrö, ono Yeremia ono Habasinia, ba ba dalifusönia ba ba ndraononia fefu ba ba watalifusöta ma'uwu Rekhabi andrö fefu.
4 Ba u'ohe ba gosali Yehowa ba mbate'e ndraono Hanani andrö, ono Yigidalia, enoni Lowalangi, ba ngai mbate'e zatua andrö, yaŵa mbate'e Maseya, ono Zalumi, sanaro ba mbawandruhö.
5 Ba ufa'oli migö ba mako, si so agu yaŵa ba ma'uwu Rekhabi andrö, ba umane khöra: Mibadu nagu!
6 Ba lamane: Lö mabadu nagu! noa sa i'oroi'ö khöma tuama Yonadabi, ono duama Rekhabi, furugöma, imane: "Böi manö mibadu nagu ba he iraonomi,
7 ba böi milau nomo ba böi manaru [fakhe] ami ba böi mifazökhi kabu nagu, böi so khömi zi manö; ba nose soso ami, sagötö ya'ami, ena'ö anau nosomi ba danö, ba zi so ami si fatewu!"
8 Ba no ma'o'ö goroisa wurugöma Yonadabi andrö, ono duama Rekhabi, fefu hadia ia ni'oroi'önia khöma, wa lö mabadu nagu, sagötö ya'aga, he yaga'a ba he ira alawema ba he onoma matua ba he onoma alawe,
9 awö wa lö malau nomo khöma, nahiama, wa lö mafazökhi kabu nagu, wa lö mangahalöga, wa lö bolo nowi khöma.
10 Ba tobali ba nose sosoga, molo'ö ndra'aga, matörö ni'oroi'ö wurugöma Yonadabi khöma, fefu.
11 Ba me irugi danöda Nebukanesa razo Mbabeli, ba mamane: "Talabu, talau moloi ba zabölö Ndrawa Galedaia andrö ba ba zabölö Garamo, tasaŵa Yeruzalema!" andrö soga ba Yeruzalema.

 II. Tebe'e faraaedo da'ö ba Ndraono Gizeraeli 

12 Ba humede Yehowa khö Yeremia,
13 imane: Da'ö niŵa'ö Yehowa ngahönö, Lowalangi Ndraono Gizeraeli: Ae hede ba mado Yuda ba ba mbanua Yeruzalema, ömane: Hadia, lö mitöngöni wotu, ba wamondrongo ligu ena'ö? iŵa'ö Yehowa.
14 Oroisa Yonadabi andrö, ono Rekhabi, ni'oroi'önia ba ma'uwunia, fa böi labadu nagu, ba no mu'o'ö; irugi ma'ökhö andre lö nibadura, wolo'ö oroisa wurugöra andrö: ba no lö sadagedagedo fehede khömi, ba lö nifondrondrongomi khögu.
15 Ba lö sadagedagedo famatenge khömi enonigu andrö fefu, sama'ele'ö, ba wanguma'ö khömi: Mifuli ami, yamuröi lalania si lö sökhi andrö zamösana ba mihaogö mbua-buami ba böi mi'o'ö ba Lowalangi bö'ö, ba wamosumange ya'ira, ba lö tebulö ami ba danö, nibe'egu khömi ba khö ndra tuami! — ba lö nibe'emi börö dalingami, lö nifondrondrongomi khögu.
16 Ma'uwu Yonadabi andrö, ono Rekhabi ba no la'o'ö goroisa wurugöra, ni'oroi'önia khöra; ba niha da'e, ba lö nifondrondrongora khögu.
17 Andrö imane Yehowa, Lowalangi ngahönö, Lowalangi Ndraono Gizeraeli: Hiza, ufatörö sa'ae ba ma'uwu Yuda ba ba mbanua Yeruzalema wamakiko andrö fefu, nidaö'ö-daö'ögu khöra, me no humededo khöra, si lö famondrongo, ba me no mu'aodo khöra, si lö fanema li.
18 Ba ba watalifusöta ma'uwu Rekhabi, ba imane Yeremia: Da'ö niŵa'ö Yehowa ngahönö. Lowalangi Ndraono Gizeraeli: Me no mi'o'ö goroisa wurugömi Yonadabi, me no mitöngöni ni'oroi'önia andrö fefu ba me no ahori mitörö niŵa'önia khömi, ba imane Yehowa ngahönö,
19 Lowalangi Ndraono Gizeraeli: Lö tola ambö khö Yonadabi andrö, ono Rekhabi, [ma'uwu] si so fönagu [enonigu].

Faza 36

I. Ifasura'ö wama'ele'önia Yeremia ba ifabaso'ö ba niha sato 

1 Dofi si öfa khö Yoyaki ono Yosia, razo mado Yuda, ba humede Yehowa khö Yeremia,
2 imane: Halö garate, ba sura daroma li andrö fefu, niŵa'ögu khöu, nitandrösaigö ba Ndraono Gizeraeli ba ba mado Yuda, ba ba soi bö'ö fefu, i'otarai luo andrö, me awena humededo khöu, me luo Yosia, irugi ma'ökhö andre.
3 Ma atö labe'e ba dödöra ma'uwu Yuda wamakiko andrö fefu, si so ba dödögu nifatörö khöra, ma atö iröi lalania si lö sökhi andrö zamösana, ma lafuli ira, ba ube'e aefa khöra lalöra, awö horöra.
4 Ba humede Yeremia khö Mbarukhi andrö, ono Neriya, ba i'anura'ö Barukhi, igo'ögo'ö niŵa'ö-ŵa'ö Yeremia khönia, fefu daroma li Yehowa, niŵa'önia khönia, itanö ba zura.
5 Ba noa da'ö, ba iŵa'ö li khö Mbarukhi Yeremia, imane: So rörögu, tebai möido ba gosali Yehowa;
6 ba ae'e, ya'ugö andre, ba baso zura andrö, nisuramö, wolo'ölo'ö niŵa'ö-ŵa'ögu khöu, taroma li Yehowa andrö; farongogö ba zato ba gosali Yehowa, na baŵa wamoni; ba ba mado Yuda fefu, si no möi ba da'ö, moroi ba mbanuara misa,
7 farongogö wombaso, ma atö lakao khö Yehowa, wangide-ide'ö ya'ira, ma iröi lalania andrö si lö sökhi zamösana, ma lafuli ira: noa sa ebua wönu Yehowa ba bakhu-bakhu dödönia, fameta'u Yehowa niha andre.
8 Ba i'o'ö Barukhi, ono Neriya, fefu niŵa'ö Yeremia, sama'ele'ö, khönia, ibaso daroma li Yehowa, si so ba zura andrö, ba gosali Yehowa.
9 Ba me döfi si lima khö Yoyaki, ono Yosia, razo mado Yuda, me baŵa si siŵa, ba te'oroi'ö wamoni föna Yehowa ba mbanua Yeruzalema fefu ba ba mbanua bö'ö fefu, si möi ba Yeruzalema, moroi ba mbanua mado Yuda misa.
10 Ba ibaso huhuo Yeremia andrö Barukhi, ba gosali Yehowa, ba golayama khö Gemaria, ono Zafano, durutuli, ba golayama föna, si yaŵa, ba zinga mbawa göli si bohou, ba gosali Yehowa, ifarongogö wombaso sura andrö, ba niha sato fefu.

 II. Ibaso göi ba zatua Barukhi andrö 

11 Ba me no irongo Mikhaya, ono Gemaria ono Zafano, daramo li Yehowa fefu, ba zura andrö,
12 ba möi ia mitou ba gödo razo ba kato durutuli, ba no falukha ba da'ö zalaŵa fefu, ira Elisama, durutuli, Delaya, ono Zemaya ba Elinatano, ono Nakhiboro, ba Gemaria, ono Zafano, ba Sedekia, ono Hanania, ba satua bö'ö, fefu.
13 Ba i'ombakha'ö khöra Micbaya fefu nirongonia, me ifarongogö ba niha sato Barukhi wombaso sura andrö.
14 Ba lafatenge Yudi salaŵa andrö fefu, Yudi ono Natania ono Zelemia ono Khusi, lafatenge khö Mbarukhi, wanguma'ö: Ohe zura andrö, nifarongogöu ba zato ba ae khöma! Ba i'ohe zura andrö Barukhi, ono Neriya, möi ia khöra.
15 Ba lamane khönia: Dadao, ba farongogö khöma! Ba ifarongogö khöra Barukhi.
16 Ba me no larongo daroma li andrö fefu, ba faoma lafaigi mbawa nawöra, no tobali dödöra, ba lamane khö Mbarukhi andrö: Nifarongogö khö razo da'ö fefu!
17 Ba lasofu khö Mbarukhi, lamane: Tunö khöma, he öwisa wanura taroma li andrö, ni'ombakha'önia khöu.
18 Imane khöra Barukhi: Iŵa'ö-ŵa'ö khögu daroma li andre fefu, ba utanö ba zura, taŵa.
19 Ba lamane satua, khö Mbarukhi: Ae bini'ö ndra'ugö, awö Yeremia, ena'ö lö sangila heza so ami.

 III. Irongo razo ba itunu zura 

20 Ba möi ira khö razo, ba golayama me no la'irö'ö zura andrö ba kato durutuli Elisama, ba la'ombakha'ö khö razo da'ö no mege fefu.
21 Ba ifatenge Yudi razo, ba wangai sura andrö, ba ihalö ba kato durutuli Elisama. Ba ibaso Yudi, ifarongogö khö razo ba ba zatua andrö, fefu, si so ba ngainia.
22 Ba ba nahania na baŵa deu so razo — baŵa si siŵa —, no so galitö fönania.
23 Ba ero na no tölu irege öfa ngaroro ibaso Yudi, ba itaba razo ladawa ba itibo'ö ba galitö, irege no ahori akhozi zura andrö.
24 Ba lö tokea razo, ba he enoninia andrö fefu, samondrongo taroma li andrö fefu, lö lasika nukhara.
25 Ba he ŵa'ae la'andrö khö razo ira Elinatano, Delaya ba Gemaria, böi yamutunu zura andrö, ba lö'ö zui ifondrondrongo khöra.
26 Iŵa'ö na'i khö Yeramieli, ono razo ba khö ndra Seraya, ono Gaserieli, Selemia, ono Gabideli, lakaoni durutuli Barukhi ba Yeremia sama'ele'ö — ba no ibini'ö ira Yehowa.

 IV. Fama'ele'ö ba khö razo Yoyaki 

27 Ba humede Yehowa khö Yeremia, me no aefa itunu razo zura andrö, ifabaya taroma li andrö, nisura Mbarukhi, ni'ombakha'ö Yeremia khönia, imane Yehowa:
28 Halö garate bö'ö, ba sura yaŵa daroma li andrö, si mane mege, si so ba zura si föföna andrö, nitunu Yoyaki, razo mado Yuda.
29 Ba ba khö Yoyaki andrö, razo mado Yuda, ba ömane: Da'ö niŵa'ö Yehowa: No ötunu zura andrö, wanguma'ö: Hana wa ötanö bakha: "Lö zi lö möi razo Mbabeli, ba wamufu tanö da'e ba ba wangohori ba danö niha, fabaya uriföra?"
30 Andrö imane Yehowa ba khö Yoyaki andrö, razo mado Yuda: Lö nga'ötönia dania, sidadao ba dadaoma Dawido andrö, ba so tou dania mbotonia, ba zino, na ma'ökhö, ba ba wa'oafu, ba zi bongi.
31 Ba usulöni ba khönia ba ba ma'uwunia ba ba genoninia andrö lalöra, ba ba mbanua Yeruzalema ba ba mado Yuda, ba ufatörö wamakiko andrö fefu, nidaö'ö-daö'ögu khöra, lö lai wa lö nifondrondrongora.
32 Ba ihalö garate bö'ö, ibe'e khö durutulinia Barukhi, ono Neriya, ba itanö bakha da'ö fefu nösi zura andrö, nitunu Yoyaki razo mado Yuda, igo'ögo'ö niŵa'ö-ŵa'ö Yeremia khönia — ba oya lanönö na huhuo bö'ö, huhuo si manö göi.

Faza 37

I. I'ombakha'ö Yeremia, atu'a dania ba mbanua Ndrawa Galedaia, lö lai wa no laröi ua 

1 Ba razo fangali Yoyakhi andrö, ono Yoyaki, Zedekia, ono Yosia, nifataro Nebukanesa, razo Mbabeli, razo ba danö mado Yuda.
2 Ba lö lafondrondrongo li Yehowa andrö, nifaŵa'ögönia khö Yeremia sama'ele'ö, he ya'ia ba he enoninia ba he niha ba danö.
3 Ba ifatenge khö Yeremia sama'ele'ö razo Sedekia, — Yukhala, ono Zelemia, ba Sefania ere andrö, ono Maseya zinenge —, wanguma'ö: "Angandrö khö Yehowa, Lowalangida, salahima!"
4 Me luo da'ö, ba idörödöröi na mbanua Yeremia, lö mukuru na.
5 Ba barö ö, ba so moroi sa zanuwö khö Wara'o, moroi ba danö Miserayi, ba me terongo da'ö ba Ndrawa Galedaia, ba laheta ira, labato wanuwö Yereozalema.
6 Ba humede Yehowa khö Yeremia, sama'ele'ö imane:
7 Da'ö niŵa'ö Yehowa, Lowalangi Ndraono Gizeraeli: Mimane khö razo mado Yuda, samatenge ya'ami, ba wanofu khögu: Sanuwö andrö khö Wara'o, si so moroi sa, ba wanolo ya'ami, ba mangawuli ba danöra, tanö Miserayi,
8 ba sangawuli göi Ndrawa Galedaia andrö, ba wanuwö banua da'e, ena'ö atu'a ira ba ena'ö latunu.
9 Da'ö niŵa'ö Yehowa: Böi milimo ami, wanguma'ö tödömi: "Alua laheta ira khöda Dawa Galedaia andrö!" lö'ö sa laheta ira.
10 He ŵa'ae milaŵa ena'ö zabölö Ndrawa Galedaia andrö fefu, sanuwö ya'ami, ba he ha mato ma'ifu zi tosai, si no mesokho sibai na'i, ba ifazaŵa zui ia zamösana ba nosenia ba latunu mbanua da'e.

 II. Lara'u ia, me iheta ia ba mbanua mena'ö 

11 Ba me no laheta ira ba Yeruzalema sabölö Ndrawa Galedaia andrö, ba zanuwö andrö khö Wara'o,
12 ba iröi Yeruzalema Yeremia ba we'amöi ba danö mado Mbeniyami, ba wangai urakhania ba da'ö, fao ia ba niha [bö'ö].
13 Ba me irugi mbawa göli mado Mbeniyami andrö, khö zanaro sotöi Yeria, ono Zelemia ono Hanania, ba itaha Yeremia sama'ele'ö da'ö, imane: "Ba Ndrawa Galedaia möi ndra'ugö!"
14 Ba imane Yeremia: Faya! Tenga si möi ba Ndrawa Galedaia ndra'odo; ba i'ositengagö. Ba itema ira'u Yeremia Yeria andrö, i'ohe ba zatua.
15 Ba mofönu zatua khö Yeremia, labago ia ba labe'e ba gurunga ba nomo Yonata durutuli; noa sa labali'ö kurunga da'ö.
16 Ba tobali labe'e ba gurunga barö danö Yeremia, ba nibale kara moroi yaŵa; ba ara ia ba da'ö.

 III. Itolo na atö ia Sedekia 

17 Ba ifatenge khönia razo, Sedekia, ifahalö'ö ia. Ba isofu khönia razo ba gödonia, nibini'ö, imane: Hadia, so khöu daroma li Yehowa? Ba imane Yeremia: So! ba imane: Ba danga razo Mbabeli tebe'e ndra'ugö!
18 Ba imane na Yeremia khö Zedekia, razo: Hadia horögu khöu ba ba genoniu andre, wa no mibe'edo ba gurunga?
19 Ba heza so iada'e zama'ele'ö andrö, sangombakha khömi, wanguma'ö: "Lö irugi ami razo Mbabeli ba lö irugi danö andre!" —?
20 Ba iada'e, ba fondrondrongo ya'ugö sokhö ya'o, razogu! Fondrondrongo wangandrögu! Böi be'e mangawuli ndra'o ba nomo Yonata durutuli andrö, fa böi matedo ba da'ö!
21 Ba iŵa'ö razo Sedekia, ba naha zago la'ohe Yeremia, wanaha ya'ia, ba sambua ma'ökhö labe'e roti khönia, nihalö ba nomo duka roti, irege ahori roti ba mbanua bakha. Ba ba naha zago ahono Yeremia.

Faza 38

I. Latibo'ö ba dögi Yeremia satua andrö 

1 Ba larongo ira Safatia, ono Matano, Gedalia, ono Wasuri, ba Yukhala, ono Zelemia, ba Fasuri, ono Malikia, larongo li Yeremia, me fahuhuo ia ba zato, wanguma'ö:
2 Da'ö niŵa'ö Yehowa: Ha niha zi lö tebulö ba mbanua da'e, ba si mate ba mbawa zi'öli ba ba lofo ba ba wökhö waba, ba ha niha zolulu ya'ia ba danga Ndrawa Galedaia, ba sauri; amaedola gondra'uania nosonia, ba auri
3 Imane Yehowa: Banua da'e, ba lö zi lö tebe'e ba danga zanuwö andrö, khö razo Mbabeli, atu'a ira dania!
4 Ba lamane kumandru sebua khö razo: Ena'ö na öfabunu'ö niha da'ö! Awai halöŵönia: atalö dödö zabölö, si tosai ba mbanua da'a bakha, ibe'e, ba huhuo si manö khöra; tenga fangorifi mbanuada zi so ba dödö niha da'ö, ha famakiko!
5 Ba imane razo, Sedekia: Ba mihalö ia! tebai sa ifadaö limi razo.
6 Ba lahalö Yeremia ba latibo'ö ia ba dögi andrö khö nono razo andrö, Malakia, ba golayama naha zago, ladada mitou Yeremia sinali — ba lö bakha idanö ba dögi andrö, ha tambu, — ba ahondrö ba dambu Yeremia.

 II. I'orifi ia Ebedi-Melekhi 

7 Ba me irongo Ebedi-Melekhi, Dawa Gaitiofia, nikhai, si so ba gödo razo, no latibo'ö ba dögi andrö Yeremia — ba ba mbawa göli mado Mbeniyami so razo —,
8 ba iröi gödo razo Ebedi-Melekhi, möi ia khö razo, imane:
9 He sokhö ya'odo, razo, tenga si sökhi fefu nilaura khö Yeremia sama'ele'ö andrö, wa no latibo'ö ia ba dögi andrö, fa mate olofo ia ba da'ö, me lö balazo sa'ae ba mbanua.
10 Ba iŵa'ö razo khö Ndrawa Gaitiofia andrö, Ebedi-Melekhi: Ohe awöu niha moroi ba da'e, datölu, ba döni yaŵa Yeremia, moroi ba dögi andrö, fatua lö mate ia.
11 Ba i'ohe awönia niha andrö Ebedi-Melekhi, möi ia ba gödo razo, ba mbate'e tou kato hua, ihalö ba da'ö nukhanukha, atuala nukha, ba idada sinali khö Yeremia ba dögi.
12 Ba imane Dawa Gaitiofia andrö, Ebedi-Melekhi, khö Yeremia: Be'e ba galogou gatuala nukha andrö, tufo zinali! ba i'o'ö da'ö Yeremia.
13 Ba ladöni yaŵa Yeremia moroi ba dögi, sinali. Ba ba naha zago ahono Yeremia.

 III. Isofu lala khönia Sedekia, ba iŵa'ö khö razo, yamululu ia ba danga Ndrawa Galedaia 

14 Ba ifahalö'ö Yeremia sama'ele'ö razo, Sedekia, khönia ba mbawandruhö andrö, fanete zi dombua, ba gosali Yehowa, ba imane razo khö Yeremia: So nisofugu khöu, — böi bini'ö khögu hadia ia.
15 Ba imane Yeremia khö Zedekia: Na u'ombakha'ö khöu, ba hadia, ba lö öbunudo? ba na ufolala dödöu, ba lö'ö zui öfondrondrongo khögu.
16 Ba fahölu razo Sedekia khö Yeremia — lö ifarongogö ba niha — imane: Ba wa'auri Yehowa, somböi khöda nosoda andre, — lö ubunu ndra'ugö, ba lö ube'e'ö ba danga niha andrö, sangalui famunu ya'ugö!
17 Ba imane Yeremia khö Zedekia; Da'ö niŵa'ö Yehowa, Lowalangi ngahönö, Lowalangi Ndraono Gizeraeli: Na ölulu ndra'ugö ba danga gumandra khö razo Mbabeli, ba auri ndra'ugö ba lö tetunu mbanua andre, ba sauri ndra'ugö awö zoroiyomou fefu.
18 Ba na lö ölulu'ö ba danga gumandra khö razo Mbabeli, ba tebe'e ba danga Ndrawa Galedaia mbanua da'e, ba latunu, ba tebai aefa ndra'ugö ba dangara!
19 Ba imane razo Sedekia khö Yeremia: Ata'udo niwada, mado Yuda, si ne möi ba Ndrawa Galedaia, — ma labe'edo ba dangara, ba wango'aya ya'o.
20 Ba imane Yeremia: Lö labe'e'ö ba dangara! Ba fondrondrongo goroisa Yehowa, o'ö niŵa'ögu khöu, ba ohahau dödöu ba sauri ndra'ugö.
21 Ba na te khöu ölulu ndra'ugö, ba ya'ia da'e, nifa'ila'ö Yehowa khögu:
22 Hiza, ira alawe andrö fefu, si tosai ba gödo razo mado Yuda, ba te'ohe baero khö gumandra khö razo Mbabeli, ba lamane [ira alawe andrö]: "No lafowöhö'ö sabe'e dödöu ba no lalaŵa'ö! — me no alösu gaheu ba dambu, ba no la'erogö ndra'ugö!"
23 Ba ira alaweu fefu, fabaya onou, ba la'ohe baero ba Ndrawa Galedia, ba ya'ugö göi, ba tebai aefa'ö ba dangara, tera'u ndra'ugö ba tebe'e'ö ba danga razo Mbabeli, ba banua da'e, ba nitunu alitö.
24 Ba imane Sedekia khö Yeremia: Lö tola irongo niha bö'ö huhuoda andre, fa böi mate ndra'ugö.
25 Ba na larongo kumandru sebua, no fahuhuo ndra'o khöu, ba na möi ira khöu, na lamane khöu: "Ombakha'ö khöma, hadia niŵa'öu khö razo, — böi bini'ö khöma hadia ia, fa böi mabunu'ö — ba hadia niŵa'ö razo khöu,"
26 ba ömane khora: No u'idei'ide'ö ndra'odo, wangandrö khö razo böi yamube'e mangawuli ndra'o ba nomo Yonata, ba wa'amate ba da'ö.
27 Ba möi gumandru sebua fefu khö Yeremia, lasofu khönia, ba i'o'ö sibai niŵa'ö razo khönia, wangombakha khöra. Ba laböhöli ia, ma'ifu lö murongo huhuo no mege.
28 Ba ba naha zago ahono Yeremia, irege luo atu'a ba Yeruzalema zanuwö.

Faza 39

I. Atu'a zanuwö ba Yeruzalema. Famakao Sedekia 

1 Ba me no atu'a ira ba Yeruzalema (me döfi si siŵa khö Zedekia, baŵa si fulu, ba so Nebukanesa, razo Mbabeli, awö zabölö khönia fefu, ba wanuwö Yeruzalema, ba lafasui;
2 ba me döfi si felezara khö Zedekia ba zi meziŵa ba mbaŵa si öfa, ba atu'a ira ba mbanua)
3 ba so gumandra andrö khö razo Mbabeli, ba dumadao ba zinga mbawa göli ba dalu: Ira Neregala-Zarese, Samigaro-Nebo ba Saresekhi, sa'asa sebua, ba Neregala-Zarese, satua gere, si faeta, awö gumandra bö'ö andrö fefu, khö razo Mbabeli.
4 Ba me la'ila ira ira Sedekia, razo mado Yuda, ba sabölö andrö khönia fefu, ba latema moloi, ba zi bongi laröi mbanua, latörö lala ba kabu razo, mbawa göli ba gotalua göli si dua, ba lasaŵa Garaba.
5 Ba lagohi ira sabölö Ndrawa Galedaia ba lakhamö Zedekia ba ndraso, ba Yerikho; la'ohe ia, lafasao khö Nebukanesa, razo Mbabeli, ba Ribela ba danö Hamata, ba i'etu'ö hukunia.
6 Ba ifataba'ö mbagi ndraono Zedekia razo Mbabeli, ba da'ö, ba Ribela, ba zanehe Zedekia; ba fefu zalaŵa mado Yuda, ba ifataba'ö mbagi razo Mbabeli.
7 Ba ifakoe'ö hörö Zedekia, ba larate iŵa'ö ba la'ohe ba Mbabeli.
8 Ba gödo razo andrö, awö nomo zato, ba latunu Dawa Galedaia ba ladudugö göli Yeruzalema.
9 Ba si tosai niha, si lö ahori, ba mbanua, he si no möi khöra mege, ba he si tosai, si lö ahori, ba i'ohe ba Mbabeli Nebusa-Adano, sarasa wazuri.
10 Ba niha si numana, si lö ba danga hadia ia, ba isaigö ösa ba danö mado Yuda Nebusa-Adano, sarasa wazuri, ba ibe'e khöra kabu nagu, awö nowi, me luo da'ö.

 II. Ihaogö khö Yeremia Nebukanesa 

11 Ba ba khö Yeremia, ba ibe'e goroisa Nebukanesa, razo Mbabeli, khö Nebusa-Adano,
12 imane: Halö ia ba rorogö, böi fakao ia; o'ö khönia zomasi ia, nibokainia khöu!
13 Ba lafatenge zinenge ira Nebusa-Adano, sarasa wazuri, Nebusasiba, sa'asa sebua ba Neregala-Zarese, satua gere, si faeta, awö fefu gumandra andrö khö razo Mbabeli, lafatenge,
14 lafahalö'ö Yeremia ba naha zago ba labe'e rorogöfö Gedalia, ono Gahika ono Zafano, ena'ö i'ohe yomo. Ba tobali toröi ia, awö zato.

 III. I'ombakha'ö khö Gebedi-Melekhi wangorifi Yeremia 

15 Ba no muhede Yehowa khö Yeremia, me tetaha ia ba naha zago, no imane:
16 Ae ŵa'ö khö Ndrawa Gaitiofia andrö, Ebedi-Melekhi: Da'ö niŵa'ö Yehowa ngahönö, Lowalangi Ndraono Gizeraeli: Itörö sa'ae ligu ba mbanua da'e ube'e, ba wamakiko andrö, ba tenga ba wangorifi, itörö ba zanehe ndra'ugö, na luo da'ö.
17 Ba ya'ugö andre, ba u'orifi, na luo da'ö — iŵa'ö Yehowa — ba lö tebe'e ndra'ugö ba danga niha andrö, sata'u ndra'ugö.
18 Aefa ndra'ugö ube'e, tenga si mate ba mbawa zi'öli ndra'ugö, amaedola gondra'uamö nosou, me no abe'e dödöu khögu — iŵa'ö Yehowa.

Faza 40

I. Te'efa'ö Yeremia 

1 Niŵa'ö Yehowa khö Yeremia, me no i'efa'o ia Nebusa-Adano, sarasa wazuri, ba Rama, wamahalö'ö ya'ia — no murate ia, awö nira'u andrö fefu, banua Yeruzalema ba mado Yuda, ni'oloi'ö ba Mbabeli —.
2 Ba ifahalö'ö Yeremia sarasa wazuri andrö ba imane khönia: No idaö'ö-daö'ö ba mbanua da'e wamakiko andrö Yehowa andrö,
3 Lowalangimö, ba no ifatörö; no ifalua Yehowa nidaö'ö-daö'önia, me no molalö ami khö Yehowa ba me lö nifondrondrongomi oroisania, ba andrö itörö ami da'ö.
4 Ba iya'e, ba hiza! uheta khöu rate andrö ba dangau: na omasi'ö möi awögu ba Mbabeli, ba tabu, ba urorogö ndra'ugö! Ba na anuzu dodöu möi awögu ba Mbabeli, ba akha lö'ö! Hiza, no ebolo danö fönau: heza zomasi'ö möi, ba da'ö ae'e!
5 Ba me lö mofanö Yeremia na, ba imane: Ba fuli'ö khö Gedalia, ono Gahika ono Zafano, nifataro razo Mbabeli ba mbanua mado Yuda, ba iagö khönia, awö zato andrö, ma heza zomasi'ö, bö'önia, möi'ö, ba da'ö ae'e! Ba ibe'e khönia mbalazo ba lala ba buala sarasa wazuri andrö, ba ifofanö ia.
6 Ba isaŵa Gedalia, ono Gahika andrö, Yeremia, ba Misefa, ba i'iagö khönia, awö zato, si tosai ba danö.

 II. Tefataro kumandru zi tosai niha Yehuda Gedalia andrö 

7 Ba me larongo kumandra andrö fefu, baero mbanua ba si fao khöra, me larongo, no ifataro [kumandru] ba danö Gedalia, ono Gahika andrö, razo Mbabeli ba no ibe'e barö mbawania ndramatua, awö ndra'alawe, awö ndraono, fabaya niha si numana, ba danö, ba niha si lö mu'ohe ba Mbabeli,
8 ba möi ira khö Gedalia, ba Misefa, ira sima'eli, ono Netania, Yokhana ira, ba Yonata andrö, ono Garea ba Seraya, ono Danumeti, ba iraono Gefa'i andrö, banua Netofa, ba Yesania, ono mbanua Ma'akha andrö, awö zi fao khöra andrö.
9 Ba möi ba hölu khöra ba ba nawöra andrö Gedalia, ono Gahika ono Zafano, imane: Böi mi'ata'ufi we'amöi barö mbawa Ndrawa Galedaia; mi'iagö danö ba mi'o'ö khö razo Mbabeli, ba sohahau tödö ami!
10 Hiza, ba Misefa so ndra'odo, fönami ba Ndrawa Galedaia, na so zi möi khöda; ba ya'ami, ba mi'ozaragö mbua nagu ba bua geu bö'ö, fabaya fanikha, ba mibe'e ba nahia, ba mi'iagö mbanua andrö, ni'okhögömi!
11 Ba larongo göi fefu niha Yehuda andrö, si no fatewu ba Ndraono Moabi ba ba Ndraono Gamoni ba ba Ndraono Gedomo ba ba danö bö'ö fefu, larongo, wa no isaigö ösa mado Yuda razo Mbabeli, awö wa no ifataro kumandrura Gedalia andrö, ono Gahika ono Zafano.
12 Ba mangawuli fefu niha Yehuda moroi ba danö misa fefu, sizaewe ira, lasaŵa danö mado Yuda, khö Gedalia ba Misefa; ba lasöndra mbua nagu ba bua geu bö'ö, fahöna.

 III. Tefangelama ia, ba lö irongo 

13 Ba möi khö Gedalia, ba Misefa, Yokhana andrö, awö gumandra andrö fefu, si so baero mbanua,
14 ba lamane khönia: Hadia, no örongo göi, wa no ifatenge Zima'eli andrö, ono Netania, Ba'alisi, razo ndraono Gamoni, ba wamunu ya'ugö? Ba lö ifati lira Gedalia, ono Gahika.
15 Ba imane Yokhana, ono Garea, khö Gedalia, ba Misefa — lö ifarongogö ba niha bö'ö —: Damöido mamunu Sima'eli andrö, ono Netania; alakha lö irongo niha bö'ö! Hana wa ibunu ndra'ugö, ba wame'e zumaewe zui fefu niha Yehuda, si no orudu khöu ba tekiko zi tosai mado Yuda?
16 Ba imane Gedalia, ono Gahika, khö Yokhana, ono Garea: Böi! faya niböbögöu andrö khö Zima'eli!

Faza 41

I. Ibunu Gedalia Sima'eli andrö, ba i'oloi'ö zato 

1 Ba me baŵa si fitu, ba so Zima'eli andrö, ono Netania ono Gelisama, nga'ötö razo ba salaŵa ba ngai razo; dafulu niha nawönia, lasaŵa Gedalia, ono Gahika, ba Misefa, ba manga ira, tomenia, ba Misefa.
2 Ba maoso Zima'eli andrö ba awönia fao, si dafulu andrö, latema labunu Gedalia, ono Gahika ono Zafano, labunu si'öli nifataro razo Mbabeli ba danö,
3 fabaya niha Yehuda fefu, si so ba da'ö, ba Misefa, khö Gedalia ba Dawa Galedaia ba da'ö, sabölö, ibunu Sima'eli.
4 Ba sara wongi, aefa no labunu Gedalia, me lö samondrongo na,
5 ba so niha si otarai Zikhema ba Silo ba Samaria, ŵalu ngafulu ira, no mutöwö gambi ba no lasika nukhara ba no lakhoi ira, so khöra zumange ni'a ba kumöyö, ni'ohe ba gosali Yehowa ena'ö.
6 Ba ifaondragö ira Sima'eli, ono Netania, moroi ba Misefa, mege-ege ia ba lala, ba me faondra ira, ba imane khöra: Mitabu miyomo khö Gedalia, ono Gahika!
7 Ba ha si'aikö larugi yomo mbanua, ba i'ö'ötö ira Sima'eli, ono Netania, ba itibo'ö ba mba'a, ya'ia ba awönia fao.
8 Ba dafulu khöra zanguma'ö khö Zima'eli: Böi bunuga: so khöma mbalazo, nibini'ö ba danö, fakhe ba rigi ba fanikha ba ŵe ŵani! Ba iböhöli ira, lö ibunu, awö mbanuara andrö.
9 Ba ba'a andrö, nitibo'ö Zima'eli boto niha andrö, nibununia, fefu —, ba ya'ia mba'a sebua andrö, nifakhao'ö Asa, razo, öra idanö, me isuwö ira Ba'esa, razo Ndraono Gizeraeli: da'ö nifo'ösi Zima'eli, ono Netania, boto nibunu.
10 Ba dozi si tosai niha ba Misefa, ba i'oloi'ö Sima'eli, ono razo alawe, awö zato fefu, si tosai ba Misefa, nibe'e Nebusa-Adano, sarasa wazuri barö mbawa Gedalia ono Gahika — da'ö ni'oloi'ö Zima'eli, ono Netania, ba mofanö, ba we'amöi misi yefo ba Ndraono Gamoni.

 II. Igohi zange'e andrö Yokhana, i'efa'ö zato 

11 Ba me larongo Yokhana, ono Garea, ba kumandra andrö fefu, awönia, wamakiko andrö, nilau Zima'eli andrö, ono Netania,
12 ba la'ozaragö niha fefu, maoso ira, ba wanuwö Sima'eli, ono Netania, ba lakhamö ia ba zinga mbaŵa idanö sebua andrö, ba ngai Gibeona.
13 Ba ha si'aikö la'ila Yokhana, ono Garea, awö gumandra andrö, fefu, si fao khönia, ni'oloi'ö Zima'eli andrö, ba omuso dödöra.
14 Ba labali'ö ira furi dozi ni'oloi'ö Zima'eli, moroi ba Misefa, lasaŵa Yokhana, ono Garea.
15 Ba moloi Zima'eli, ono Netania, khö Yokhana, ikhamö Ndraono Gamoni, ba daŵalu nawönia.

 III. Edöna moloi ira, lasaŵa danö Miserayi 

16 Ba dozi niha si tosai, ba i'ohe Yokhana, awö gumandra zabölö andrö fefu, si fao khönia, dozi ni'oloi'ö Zima'eli, ono Netania, moroi ba Misefa, me no ibunu Gedalia, ono Gahika, iramatua, sabölö andrö ba ira alawe ba iraono ba nikhai andrö, ni'ohenia mangawuli, moroi ba Gibeona.
17 Ba maoso ira, ba molombase dania ua ba Geruti Kimami, ba ngai Mbetilekhema, ba we'amöi misi tou danö Miserayi,
18 ba Ndrawa Galedaia andrö; ata'u sa'ae ira da'ö, me no ibunu Gedalia, ono Gahika, nifataro razo Mbabeli ba danö Sima'eli andrö, ono Netania.

Faza 42

I. Lafasofu'ö khö Lowalangi niha Yehuda, khö Yeremia, na itehe khöra we'amöi ba danö Miserayi 

1 Ba so gumandra andrö fefu, awö Yokhana, ono Garea ba Asaria ono Hosaya, ba sato fefu, he iraono ba he satua,
2 ba lamane khö Yeremia sama'ele'ö: Fondrondrongo wangandröma khöu ba angandrö khö Yehowa, Lowalangiu, salahima, salahi zi tosai andre fefu — lö'ö sa atoto ndra'aga, si tosai sato no, i'ila höröu, na öfaigi ndra'aga —;
3 yamu'ombakha'ö khöma Yehowa, Lowalangiu, lala, nitöröma, yamuŵa'ö li, ni'o'öma.
4 Ba imane khöra Yeremia sama'ele'ö: Lau! Ba da mangandrödo khö Lowalangimi Yehowa, u'o'ö zomasi ami, ba fefu niŵa'ö Yehowa khömi, ba u'ombakha'ö khömi; sambua li lö ubini'ö khömi.
5 Ba lamane khö Yeremia: Ya si so ba mbörö khöma Yehowa, si ndruhu-ndruhu, ba sabe'e dödöda, na lö mabe'e sibai dali wolauma niŵa'ö Yehowa, Lowalangiu, khöu, nifa'ema khöma;
6 he si sökhi ba he si lö sökhi, — oroisa Lowalangima Yehowa, ba nifatengema ya'ugö iada'e, da'ö ma'o'ö, ena'ö ohahau dödöma, na mafondrondrongo goroisa Lowalangima Yehowa.

 II. I'ombakha'ö khöra Yeremia, irorogö ira Lowalangi 

7 Ba fulu bongi, ba iŵa'ö li Yehowa khö Yeremia.
8 Ba ifakaoni'ö Yokhana andrö, ono Garea, ba kumandra andrö fefu, awönia, awö zato fefu, he iraono ba he satua,
9 ba imane khöra: Da'ö niŵa'ö Yehowa, Lowalangi Ndraono Gizeraeli, ba nifatengemi ya'odo, ba wama'ema wangandrömi, imane:
10 Na mi'iagö danö da'e, ba u'a'azökhi ami, ba lö ududugö ami, utanö ami, ba lö ufuli udeha ami; noa sa'ae khögu wamakiko andrö, nifatörögu khömi.
11 Alakha lö mi'ata'ufi razo Mbabeli, sata'u ami iada'e, — akha lö mi'ata'ufi ia, iŵa'ö Yehowa; fao-fao sa ndra'o khömi, ba wanolo ya'ami ba ba wangefa'ö ya'ami ba dangania.
12 Falukha wa'ahakhö dödö ami ube'e, ena'ö i'ogolöi tödö ami ba ena'ö itehe khömi wangawuli ba danömi.
13 Ba na mimane dödömi: Lö ma'iagö danö da'e! na lö mifondrondrongo goroisa Lowalangimi Yehowa, wanguma'ö:
14 Lö'ö! Ba danö Miserayi möiga, ena'ö lö ma'ila wanuwö ba ena'ö lö marongo li dorofe ba ena'ö lö olofoga, ba wa lö balazo, ba ba da'ö ma'iagö! 15— ba hiza, ba mifondrondrongo daroma li Yehowa, ya'ami si tosai mado Yuda: Imane Yehowa ngahönö, Lowalangi Ndraono Gizeraeli: Na mi'onahögö we'amöi ba danö Miserayi, na möi ami si fatewu ba da'ö,
16 ba ikhamö ami, ba da'ö ba danö Miserayi, si'öli andrö, ni'ata'ufimi ma'ökhö, ba igo'ögo'ö ami ba danö Miserayi lofo andrö, sata'u ami iada'e, ba tekiko ami ba da'ö.
17 Ba dozi niha, si onahögö fe'amöi ba danö Miserayi, si möi fatewu ba da'ö, ba si tekiko ba mbawa zi'öli ba ba lofo ba ba wökhö waba, ba samösa lö si tosai dania, ya'ira andrö, si falukha moloi ba wamakiko andrö, nifatörögu khöra.
18 Imane sa Yehowa ngahönö, Lowalangi Ndraono Gizeraeli: Si mane fönugu andrö ba bakhu-bakhu dödögu, me ihawui mbanua Yeruzalema, si manö dania, na ihawui ami bakhu-bakhu dödögu andrö, na misaŵa danö Miserayi, ba börö wondrakö ami ba famahokha mbu ba fangelifi ba fango'aya, ba lö'ö sa'ae mi'ila danö da'e!
19 Ba noa sa iŵa'ö li khömi Yehowa, ya'ami si tosai mado Yuda, no imane: Böi misaŵa danö Miserayi! Böi zi lö aboto ba dödömi, wa no ufangelama ami ma'ökhö.
20 Noa sa milimo ami, me no mifatenge ndra'o khö Lowalangimi Yehowa, wanguma'ö: Angandrö khö Lowalangima Yehowa, salahima, ba o'ö sibai niŵa'ö Lowalangima Yehowa, wangombakha khöma, ena'ö matörö da'ö.
21 Ba no u'ombakha'ö khömi ma'ökhö, ba lö nifondrondrongomi oroisa Lowalangimi Yehowa, ba da'ö fefu, ba nifatengenia ya'odo, khömi.
22 Ba iya'e, ba böi zi lö aboto ba dödömi: ba mbawa zi'öli ba ba lofo ba ba wökhö waba tekiko ami dania ba danö andrö, somasi ami möi ami fatewu.

Faza 43

I. Möi ba danö Miserayi niha Yehuda; lö labe'e ba dödöra wamangelama Yeremia 

1 Ba me no ahori i'ombakha'ö Yeremia ba zato fefu daroma li Lowalangira Yehowa, ba nifatenge Lowalangira Yehowa ya'ia khöra, 2— taroma li andrö fefu, ba lamane ira Asaria, ono Hosaya, Yokhana, ono Garea, awö dozi, si no abe'e bawa khö Yeremia: Fayau, lö nifatenge Lowalangima Yehowa ya'ugö, ba wanguma'ö khöma: "Böi mi'ae ba danö Miserayi, ba we'amöi si fatewu ba da'ö!"
3 Barukhi andrö, ono Neriya, zama'udu ya'ugö khöma, ba wame'e ba danga Ndrawa Galedaia ya'aga, ena'ö labunuga, ba ena'ö la'oloi'ö ndra'aga ba Mbabeli!
4 Ba lö la'o'ö goroisa Yehowa ira Yokhana ba kumandra andrö fefu, awö niha sato fefu, ba wangiagö tanö mado Yuda ena'ö;
5 la'ohe zi tosai mado Yuda fefu ira Yokhana, ono Garea, ba kumandra andrö fefu, zi tosai andrö, sangawuli moroi ba niha misa, sizaewe ira mege, ba we'aso ba danö mado Yuda,
6 iramatua ba ira alawe ba iraono ba ono razo andrö, alawe, awö fefu niha, nisaigö Nebusa-Adano, sarasa wazuri, khö Gedalia, ono Gahika ono Zafano, fabaya Yeremia sama'ele'ö ba Barukhi, ono Neriya,
7 ba lasaŵa danö Miserayi; lö'ö sa la'o'ö goroisa Yehowa. Ba larugi Dakhifane.

 II. Ifa'ele'ö wanuwö Nebukanesa Dawa Miserayi Yeremia 

8 Ba humede Yehowa khö Yeremia, ba Dakhifane, imane:
9 Halö gara sebua ba ko'o ba la'uri ba nibale kara andrö, ba ngai lala yomo, ba gödo Wara'o, ba Dakhifane, fa'aso niha Yehuda ösa,
10 ba ömane khöra: Da'ö niŵa'ö Yehowa ngahönö, Lowalangi Ndraono Gizeraeli: Hiza, ufahalö'ö genonigu Nebukanesa, razo Mbabeli, ba yaŵa gara andre, niko'ogu, ufedadao dadaomania ba da'ö dania ibologö darafa zalo khönia.
11 Ba so ia ba ifufu danö Miserayi: ha niha nibunu, ba labunu, ba ni'oloi'ö, ba la'oloi'ö ba ni'ö'ötö s'öli, ba la'ö'ötö si'öli!
12 Ba ugule'ö galitö ba gosali Lowalangi Ndrawa Miserayi, ba itunu [gosali andrö] ba i'oloi'ö [Lowalangira] ba i'okaero danö Miserayi, si mane na i'okaero mbarunia sebua kubalo, ba mangawuli ia, lö hadia ia.
13 Ba irasa gowe andrö ba Mbeti Zemesi, ba danö Miserayi, ba osali Lowalangi Ndrawa Miserayi, ba itunu.

Faza 44

I. Fanegu Yeremia niha Yehuda ba danö Miserayi 

1 Taroma li niŵa'ö khö Yeremia, ba niha Yehuda andrö fefu, si so ba danö Miserayi, ba Migidola ba ba Dakhifane ba ba Nofi ba ba danö Wataro, imane:
2 Da'ö niŵa'ö Yehowa ngahönö, Lowalangi Ndraono Gizeraeli: No anehe ami wamakiko andrö fefu, nifatörögu ba Yeruzalema ba ba mbanua mado Yuda andrö, — tanö si mate da'ö ma'ökhö ba lö niha —,
3 börö zi lö sökhi andrö, nifazökhira, wangandrö fönugu, me möi ira manunu kumöyö ba Lowalangi bö'ö, wamosumange si lö la'ila, he ya'ira ba he ya'ami ba he ira tuami.
4 Ba lö'ö sa sadagedagedo famatenge khömi enonigu andrö fefu, sama'ele'ö andrö, ba wanguma'ö khömi: Böi milau da'ö, sogoro ita, si fatuwu khögu!
5 Ba lö lafondrondrongo, lö labe'e mbörö dalingara, ba wondröi mena'ö si lö sökhi andrö, fa böi sa'ae latunu gumöyö ba Lowalangi bö'ö.
6 Ba falawu mbakhu-bakhu dödögu ba fönugu, humola ba mbanua mado Yuda andrö ba baewali Yeruzalema, fa tobali adudula ba tanö si mate, si mane ma'ökhö.
7 Ba iya'e, ba imane Yehowa, Lowalangi ngahönö, Lowalangi Ndraono Gizeraeli: Hana wa miwöwöi khömi wamakiko sebua, wangohori iramatua ba ira alawe ba ono matua ba ono sawuyu khömi, ba danö mado Yuda, wa lö misai gö wöfömi,
8 wangandrö fönugu, ba nilau dangami andrö, wanunu kumöyö ba Lowalangi bö'ö, ba danö Miserayi, si möi ami si fatewu, fa ahori ami, fa tobali börö wangelifi ba börö wango'aya ami, ba niha ba guli danö fefu?
9 Hadia, no olifu ami golalöŵa ndra tuami ba olalöŵa razo mado Yuda ba olalöŵa zalaŵami ba olalöŵami ba olalöŵa ndra alawemi, nilaura ba danö Yuda ba baewali Yeruzalema?
10 Irege ma'ökhö andre lö si tehandro dödöra, ba lö sata'u ira ba lö ni'o'öra oroisagu ba amakhoitagu, nifakhoigu khömi ba khö ndra tuami.
11 Andrö wa imane Yehowa ngahönö, Lowalangi Ndraono Gizeraeli: Hiza, unehegö ami ba wamakiko, ba wangohori mado Yuda, ma'afefu!
12 Use'egö zi tosai mado Yuda andrö, si so ba dödö fe'amöi ba danö Miserayi, si fatewu ba da'ö; nihori ira, ma'afefu; ba danö Miserayi mate ira; ba mbawa zi'öli ba ba lofo ahori ira, he iraono ba he satua: bawa zi'öli ba lofo wamunu. Ba tobali fondrakö ba famahokha mbu ba börö wangelifi ba börö wango'aya ira andrö.
13 Ba u'otu'ö zi so ba danö Miserayi, si mane fangotu'ögu banua Yeruzalema, si'öli ba lofo ba fökhö waba.
14 Ba samösa lö si falukha fangorifi ba foloi, si tosai mado Yuda andrö, si no mondrugi tanö Miserayi, ba we'amöi si fatewu ba da'ö, ba wangawuli ba danö mado Yuda ena'ö, somasi ira mangawuli, ba we'aso [zui] ba da'ö: lö'ö sa falukha mangawuli, baero zoloi andrö [si lö atoto].

 II. Fa'abe'e mbawara 

15 Ba latema li Yeremia dozi iramatua, sangila wa latunu gumöyö ba Lowalangi bö'ö ira alawera ba dozi ira alawe, si no ato ba da'ö ba sato fefu, si no fatewu ba danö Miserayi ba Wataro, lamane:
16 Ba niŵa'öu andrö khöma, ba döi Yehowa, ba lö mafondrondrongo khöu;
17 ahori sa mafalua gamabu'ula lima andrö, nifabu'uma, ba wanunu kumöyö khö razo mbanua si yaŵa ira alawe andrö ba ba wame'e sumange nibadu khönia, si mane folauma mege, awö ndra ama, awö razoma, awö zatuama, ba mbanua mado Yuda ba baewali Yeruzalema: me luo da'ö, ba lö ambö balazoma ba ohahau dödöma, ba lö itöröga famakao.
18 Ba götö me no mabato wanunu kumöyö khö razo mbanua si yaŵa, ira alawe andrö ba fame'e sumange nibadu khönia, ba ambö ndra'aga fefu hadia ia, ba ahori ndra'aga ba mbawa zi'öli ba ba lofo.
19 Ba na matunu iada'e gumöyö khö razo mbanua si yaŵa, ira alawe andrö ba na mabe'e khönia zumange nibadu — ba tenga si lö larongo ira matuama, wa mafazökhi kue khönia, wolau duma-dumania, awö wa mabe'e zumange nibadu khönia.

 III. Ifuli itegu ira Yeremia 

20 Ba humede Yeremia ba niha sato, ba ndramatua ba ba ndra'alawe ba zato fefu, sanguma'ö da'ö no mege, imane:
21 Ya'ia, fanunu kumöyö andrö, nilaumi, ba mbanua mado Yuda ba baewali Yeruzalema, ya'ami ba ira amami ba razomi ba satuami ba sato ba danö, — da'ö nitörö dödö Yehowa, da'ö ni'angeragönia.
22 Ba tebai sa'ae itaha Yehowa ba walösökhi wolaumi andrö, ba zogoro ita andrö nifazökhimi; ba andrö wa tobali tanö si mate danömi ba börö wangelifi ba si lö niha, si mane ma'ökhö.
23 Me no manunu kumöyö ami ba me no molalö ami, khö Yehowa, ba me lö nifondrondrongomi niŵa'ö Yehowa ba me lö ni'o'ömi oroisania ba amakhoitania ba famaduhu'önia: andrö wa no itörö ami famakiko andrö, si mane, maökho.
24 Ba imane na Yeremia ba zato ba ba ba ndra'alawe fefu: Mifondrondrongo li Yehowa, ya'ami niha Yehuda fefu, ba danö Miserayi!
25 Imane Yehowa ngahönö, Lowalangi Ndraono Gizeraeli: Ya'ami ira alawe, — niŵa'ömi bewemi, da'ö nilaumi tangami! — me miŵa'ö: "Mafalua gamabu'ula lima andrö, nifabu'uma, wanunu kumoyö khö razo mbanua si yaŵa andrö, ira alawe, awö wame'e sumange nibadu khönia!" ba mitörö ae nifabu'umi mifalua gamabu'ula limi andrö!
26 Andrö mifondrondrongo li Yehowa, ya'ami niha Yehuda fefu, si so ba danö Miserayi: Hiza, fahölu ndra'o ba döigu andrö, sebua, iŵa'ö Yehowa: Samösa lö'ö sa'ae niha Yehuda, ba danö Miserayi, ma'asagörö, sanötöi töigu ba wanguma'ö ena'ö: "Ba wa'auri Yehowa!"
27 Hiza, uhörö-hörögö ira ba wamakiko ba tenga ba wangorifi, ba dozi niha Yehuda, si so ba danö Miserayi ba nihori bawa zi'öli ba lofo, irege no ase'e!
28 Ba saefa ba mbawa zi'öli, ba sangawuli ba danö mado Yuda; laröi danö Miserayi, ba lö atoto. Ba si tosai mado Yuda fefu, si no manaŵa tanö Miserayi, si fatewu, ba saboto ba dödö dania, ha li zi duhu, na ligu, ba na lira! —
29 Ba da'ö dania dandra khömi, iŵa'ö Yehowa, wa u'otu'ö ami ba danö da'e, ena'ö aboto ba dödömi, wa lö zi lö alua wamakiko andrö, nida'ö'daö'ögu khömi:
30 Imane Yehowa: Hiza, ube'e ba danga nemalinia Wara'o Hofera andrö, ba danga zangalui famunu ya'ia, si mane fame'egu Sedekia andrö, razo mado Yuda, ba danga Nebukanesa, razo Mbabeli, si no emalinia ba sangalui famunu ya'ia.

Faza 45

Tefangelama Mbarukhi andrö ba tefabu'u wangorifi 

1 Taroma li niŵa'ö Yeremia khö Mbarukhi andrö, ono Neriya, me itanö ba zura huhuo andre niŵa'ö-ŵa'ö Yeremia khönia, me döfi si öfa khö Yoyaki andrö, ono Yosia, razo mado Yuda; imane Yeremia:
2 Da'ö niŵa'ö Yehowa, Lowalangi Ndraono Gizeraeli, ba khöu andre, ya'ugö Barukhi:
3 No ömane: "Alai ndra'o, inönö na sa fa'abu dödö wa'afökhö andrö khögu Yehowa! Erege dödögu wangarö-ngarö, lö falukhado wolombase!"
4 Ba ömane khönia [ya'ugö Yeremia]: Da'ö niŵa'ö Yehowa: Hiza, ni'otomosigu andrö, ba ududugö, ba nitanögu, ba udeha, ba guli danö,
5 ma'asagörö, ba hadia, ö'andrö khöu zebua? Böi andrö da'ö! Hiza sa, dozi niha sa'ae, ba ufatörö wamakiko, iŵa'ö Yehowa, ba ya'ugö ba u'orifi, fefu gofu heza ösaŵa.

Faza 46

Fama'ele'ö si göna Ndrawa Miserayi:

 I. Te'ala Wara'o Nekho andrö ibe'e Nebukanesa 

1 Taroma li Yehowa khö Yeremia sama'ele'ö, ba niha baero andrö:
2 Ba Ndrawa Miserayi: Ba zanuwö andrö khö Wara'o Nekho, razo Miserayi, si no mondrugi boto Oifarati, Karikemi andrö, ni'alani Nebukanesa, me döfi si öfa khö Yoyaki andrö, ono Yosia, razo mado Yuda [imane]:
3 Mihalö mbaluse, awö ndrange, ba milabu ba wasöndrata!
4 Mifa'anö kudo ba mi'ae yaŵa ba hulu! Mifa'aso ami, mi'otetenaulu! Mihaogö doho! Mi'amaru mbaru sabe'e!
5 Hana wa tokea ira, ba hana wa lawuwu tete u'ila? Hana wa humufa zabölöra ba hana wa moloi manö, lö fanaha, lö labali'ö ira furi; tehawu fa'atau — iŵa'ö Yehowa?
6 Lö falukha moloi zalio ahe, tebai aefa zabölö: yöu andrö, si yaŵa, ba mbewe Oifarati andrö, manendre ira, alau!
7 Ha niha atö zanöi, si mane Nilo, sohohou, si mane idanö sebua?
8 Dawa Miserayi andrö zanöi, si mane Nilo, mohohou, si mane idanö sebua, ba lamane: Möi ita miyaŵa, tanönöi danö, tafufu mbanua, fabaya niha bakha!
9 Mi'andruo, ya'ami kudo! Mi'abölögö, ya'ami kureta! ba ndramulabu sabölö: Dawa Gaitiofia andrö ba Dawa Libia, samaluse andrö, fangönara, ba Dawa Ludi, si so fana, nikhai!
10 Ba khö Zo'aya mbaŵa da'ö, khö Yehowa ngahöno andrö, baŵa wolau balö, ena'ö ilau mbalönia ba zi fa'udu khönia! Manga zi'öli ba abuso, mabu ia dora andrö: sanaba sumange sa'ae Zo'aya, Yehowa ngahönö, ba danö yöu, ba mbewe Oifarati!
11 Ae misi yaŵa ba Gileadi ba halö dalu-dalu, ya'ugö ono alawe, ono Ndrawa Miserayi! Öfalalalala dalu-dalu nifalemba khöu!
12 Larongo wa'ailamö andrö niha baero, ba no anönö danö fege-egeu andrö, itendre nawönia sabölö sabölö ba faoma alau ira, darua ira.

 II. Ifufu danö Miserayi 

13 Taroma li niŵa'ö Yehowa khö Yeremia sama'ele'ö, ba we'aso Nebukanesa, razo Mbabeli, ba wanuwö Dawa Miserayi, imane:
14 Mi'ombakha'ö ba danö Miserayi, mifarongogö ba Migidola, mitunö ba Nofi ba ba Dakhifane, mimane: Faoso ba fa'anö'ö, noa sa'ae manga-manga zi'öli ba zi tefasui ya'ugö!
15 Hana wa no tegaölö tou zabölömö? Tebai manaha, me no Yehowa zanimba.
16 No ato zalau ibe'e, ilangö nawönia zamösana, ba lamane: Talabu, fafuli ita ba niwada, ba danö khöda, ba zi'öli andrö, sabölö sibai!
17 Lamane ba da'ö: "Si tekiko Wara'o, razo Miserayi; lö ni'oguna'önia wamonoso andrö!"
18 Faya wa no sauri ndra'o, iŵa'ö razo andrö, sotöi Yehowa ngahönö — na tenga amaedola Dabora hili andrö, ba na tenga amaedola Garemeli andrö, yaŵa nasi, wa'asonia! (Nebukanesa andrö)
19 Fa'anö gama-gamamö ba wofanö, ya'ugö niha ba danö, ono Ndrawa Miserayi alawe; tanö si mate sa dania Nofi, tetunu, ba ahori niha.
20 Amaedola nono zaŵi si sökhi sibai Miserayi andrö; ba so gulo moroi yöu, itörö.
21 Enoni andrö göi khöra [ni'oni ba wanuwö], ba no amaedola nono zaŵi nibula, ba da'ö göi zamali'ö ya'ira furi, moloi, dozi, tebai manaha. Noa sa ikhamö ira baŵa wa'atekikora, baŵa wotu.
22 Lira, ba no hulö ruru gulö, na moloi ia. Ato sa ira, sabölö, na so ira; lalau wato, amaedola zolobö eu.
23 La'obö gatua andrö khöra, iŵa'ö Yehowa; lö'ö sa mutaha mu'erai ira, oya sa'ae ira, moroi ba damo, tebai zangerai.
24 Tobali si lö boto nono Miserayi andrö, alawe, tebe'e ba danga niha moroi yöu!
25 Imane Yehowa ngahönö andrö, Lowalangi Ndraono Gizeraeli: Hiza, u'otu'ö Gamoni andrö ba No, fabaya Fara'o ba tanö Miserayi ba Lowalangira ba razora, Fara'o andrö, fabaya sabe'e tödö khönia.
26 Ba ube'e ba danga zangalui famunura ira, ba danga Nebukanesa, razo Mbabeli ba ba danga genoninia; ba aefa da'ö ba ifuli so zowanua ba da'o, niha, si mane me götö föna — iŵa'ö Yehowa.

 III. Tefabu'u wangorifi ba Ndraono Gizeraeli 

27 Ba ya'ugö enonigu, ma'uwu Yakobo, ba böi ata'ufi, böi tokea'ö, ya'ugö ma'uwu Gizeraeli; hiza sa u'efa'ö ndra'ugö ba danö saröu, ba u'efa'ö madou ba danö andrö, ba ni'oloi'ö ya'ira, ena'ö mangawuli ma'uwu Yakobo, ena'ö ahono ira ba danö ba ena'ö lö hadia ia, fa böi si keani ya'ira.
28 Böi ata'ufi, ya'ugö enonigu ma'uwu Yakobo, iŵa'ö Yehowa, fao-fao sa ndra'odo khöu. Use'e sa niha andrö fefu, ba nitibo'ögu ya'ugö, ba ya'ugo, ba lö use'egö, ha u'otu'ö ndra'ugö, ndrohu-ndrohu; lö'ö sa tola lö'ö manö u'otu'ö ndra'ugö.

Faza 47

Fama'ele'ö si göna Ndrawa Wilisiti dania ba si hene asi 

1 Taroma li niŵa'ö Yehowa khö Yeremia ba Ndrawa Wilisiti andrö, me lö nisuwö Wara'o Gasa na.
2 Imane Yehowa: Mohohou sa'ae nidanö moroi yöu, tobali mbombo si nönöi daso, anönö danö, fabaya ösinia, ibe'e, alömö mbanua, fabaya niha bakha: mu'ira-ira niha, mege-ege fefu zi so ba danö.
3 Ba wedözödözö danö, ba wanguhundra za'a kudo khöra ya'ia ba ba ruru guretara ba ba werara gaolo, — ba lö labali'ö ira furi ba ndraonora ira ama, me no atata dangara,
4 börö mbaŵa andrö, si no alua, ba wamufu tanö Ndrawa Wilisiti ma'asagorö, ba ba wangohori Tiro ba Sidona, dozi si tosai na, sanolo; ifufu sa'ae Yehowa Ndrawa Wilisiti, si tosai si hene asi ba Gafatora,
5 No irugi Gasa fa'asele, no adudu Gasikalo. Ya'ami si tosai ma'uwu Genaki, ha wa'ara na mikhoikhoi nösimi?
6 He ya'ugö, si'öli Yehowa! ha wa'ara na, wa lö molombase ndra'ugö? Angawuli ba zaembumö, honogö'ö ba böi aliŵa-liŵa!
7 He iwisa wolombase, me no i'oroi'ö Yehowa? Ba Gasikalo ba ba zi hene asi andrö, — ba da'ö i'oro'ö!

Faza 48

Fama'ele'ö si göna Ndraono Moabi dania:

 I. Tedudugö mbanua khöra 

1 Ba khö Ndraono Moabi: Imane Yehowa ngahönö, Lowalangi Ndraono Gizeraeli: Alai Nebo andrö, noa sa adudu! No tobali si lö boto Giriata'i, no atu'a zanuwö; no si lö boto mbanua saro andrö!
2 No taya duria Ndraono Moabi. Ba Hesibona lafagölösi wamakiko ya'ira [lamane]: "Talabu! Tahori ira, ena'ö tenga soi sa'ae". Ba ya'ugö göi, ya'ugö Madimena, ba nifufu; igo'ögo'ö ndra'ugö si'öli!
3 Hiza we'ira-ira moroi ba Horona'i, lamane: "Fa'adudu ba famufu sabölö-bölö!"
4 Noa sa afufu Ndraono Moabi: Fege-ege nirongoda, irugi Zoara.
5 Sege-ege ba lala miyaŵa, ba Luhiti, ba mitou ba ngai Horona'i, ba fangarongarö ba wa'afufu andrö tarongo.
6 Mi'oloi, mi'orifi ami, ya si lö balu-balu ami ba danö si mate!
7 Me no abe'e dödömi ba nilau dangami andrö ba ba gana'ami, ba atu'a göi ba mbanua khömi zanuwö, ba ni'oloi'ö Gamosi (adu) andrö, ba ere andrö ba salaŵa andrö khönia, fefu.
8 Ba dozi banua, ba itörö sanudugö; sambua lö banua, saefa: Tekiko ndraso ba afufu zalo'o, itörö niŵa'ö Yehowa.
9 Mifo'afi Ndraono Moabi, ena'ö muhombo ba ena'ö moloi: adudula sa dania mbanua khöra, salösu lö niha sa'ae!
10 Ni'elifi zongae tödö wangai halöŵö andrö khö Yehowa, ba ni'elifi göi zanaha si'ölinia ba wamaduwa do andrö.

 II. Ara lö hadia ia, ba so dania wamakiko 

11 I'otarai mböröta, ba lö hadia ia ba Ndraono Moabi andrö, no ahono-hono manö ba wöröwörö andrö, lö mufohani ira ba nahia bö'ö, lö murai mu'oloi'ö ira; andrö wa lö si tebulö wa'amira ba lö si tobali huara.
12 Ba hiza sa, irugi baŵa dania, iŵa'ö Yehowa, ba ufatörö khöra zamohani, samaduwa ösi nahia andrö khöra ba sorasa rumbira!
13 Ba tobali si lö boto Ndraono Moabi ba Gamosi andrö, si mane falöboto Ndraono Gizeraeli no, ba Mbetieli andrö, ba zabe'e dödöra.
14 He moroi, wa mimane: Niha sabölö ndra'aga si no to'ölö ba wanuwö?
15 So moroi sa zamufu Iraono Moabi, sanudugö banua khöra ba tegaölö tou wondrege nitutuyu andrö, ono matua sabölö, ni'ö'ötö, — iŵa'ö razo andrö, sotöi Yehowa ngahönö.
16 No ahatö wa'atekiko Ndraono Moabi andrö, aösö sibai wamunura.
17 Mi'e'esi, dozi ami si faola tanö khöra, ya'ami si no mamondrongo töira, fefu! Mimane: Ha lö afufu zi'o zalaŵa andrö, si'o ba wa'abölö, si'o lakhömi andrö!
18 Ae tou, röi lakhömi andrö, dadao tou, ba zi lö basöbasö dödö, ya'ugö banua Dibona, ono alawe; so sa'ae khöu zamufu Iraono Moabi moroi sa, idudugö hati andrö khöu!
19 Ae ba zinga lala, ba fakhölö'ö, ya'ugö banua Garoeri; sofu ba zoloi andrö, ba zaefa andrö, ömane:
20 He wisa mege? No tobali si lö boto Ndraono Moabi, noa sa tobali dödö: mi'ege-ege ba mi'angarö-ngarö! Mi'ombakha'ö ba mbewe Garono, wa no afufu danö Moabi!
21 Noa sa itörö huku danö andrö, ba zalo'o tanö, Holono andrö ba Yasa ba Mefa'ata,
22 ba Dibona ba Nebo ba Beti Dibelata'i,
23 ba Kiriata'i ba Beti Gamula ba Beti Meona,
24 ba Keriota ba Bosera, banua Ndraono Moabi fefu, he ba zahatö ba he ba zaröu.
25 No mu'eŵa dandru Ndraono Moabi ba no murasa da'io! — iŵa'ö Yehowa.
26 Mibusi ira tuo, noa sa lalaŵa Yehowa; ena'ö tetaru mbagi Ndraono Moabi ba gutara ba ena'ö fama'iki niha bö'ö göi ira.
27 Hadia, lö ni'igi'igi'ömi Iraono Gizeraeli? Hadia no mura'u ira si fabaya ba zanagö, wa öfalikhölikhö ndra'ugö, ero na itörö liu ira?
28 Miheta ami yomo ba mbanua, ya'ami si so ba danö Ndraono Moabi, ba dögi narö gara mifaigi nahiami, ena'ö amaedola mburu'u ami, sangazuni ba zinga mbaho!

 III. Börö wayaŵasara, wa te'otu'ö ira 

29 "No tarongo wayaŵasa Ndraono Moabi andrö, si no fondrege, hokhara andrö ba fayaŵasa andrö khöra, hokhara ba fayaŵasa dödöra!"
30 U'ila sa'ae wayaŵasara andrö, iŵa'ö Yehowa: faya wehedera ba faya wolaura, hadia ia.
31 Andrö wa sege-ege ndra'o ba Ndraono Moabi, sange'esi Iraono Moabi fefu; sangarö-ngarö ita ba mbanua Giri Heresi andrö!
32 Abölö wange'esigu ya'ugö, ya'ugö töla nagu ba Zibema, moroi ba we'e ba Ya'ezeri andrö; tefa'ötö ba zilua asi ndrahamö, ba irugi mbaŵa nidanö andrö ba Ya'ezeri: ba mbaŵa wamasi khöu, ba wangozaragö bua nagu, so zamufu.
33 Aheta wa'omuso dödö ba fa'iki ba kabu ba danö Ndraono Moabi; taya nösi mbua nagu ba rumbi ube'e, tebato wolazi; fa'iki si tenga fa'iki!
34 I'otarai Hesibona, sangarö-ngarö andrö ba irugi Eleale, irugi Yahasa, ba mege-ege niha; i'otarai Zoara, numalö ba Horona'i ba ba zi tölu nga'ötö Negelati; ogo'ö sa'ae göi nidanö ba Nimeri, tobali tanö si mate.
35 Ba uhori ba Ndraono Moabi — iŵa'ö Yehowa — zi möi miyaŵa ba hili-hili, ba wanunu kumöyö khö Lowalangira.
36 Andrö wa moli bakha dödögu ba Ndraono Moabi andrö, amaedola li zurune! moli bakha dödögu, amaedola li zurune, ba mbanua Giri-Heresi andrö: noa sa taya ni'irö'öra, nibe'era yaŵa.
37 Dozi högö, ba no batule, ba no mutöwö gambi, fefu; dozi ta'io, ba no mukhoi ba no la'olembe gonigoni.
38 Ba dete nomo Ndraono Moabi fefu ba ba newali khöra, ba no ha sambalö fangarö-ngarö, — me no urasa Ndraono Moabi, timba worasa bowoa, si lö somasi, iŵa'ö Yehowa.
39 Ha lö arasa! Mege-ege. La'erogö manö [ita] Iraono Moabi, aila; Tobali fama'iki niha ba fa'atobali dödö Ndraono Moabi ba zi faola tanö khöra fefu.

 IV. Saösö huku andrö 

40 Imane sa'ae Yehowa: Hiza, amaedola moyo we'asonia (sanuwö andrö) moroi sa, ibologö gafinia yaŵa Ndraono Moabi andrö;
41 te'ala mbanua ba atu'a ba hati andrö zanuwö, ba tödö zabölö Ndraono Moabi, na luo da'ö, ba no timba dödö ndra'alawe, si so ba daugedauge.
42 Ba nifufu Ndraono Moabi fa tenga soi sa'ae, me no lalaŵa Yehowa.
43 Fehokha mbu ba lösu-lösu ba tandraŵa khöu, ya'ugö si so ba danö Ndraono Moabi, — iŵa'ö Yehowa —:
44 Si no moloi ba wehokha mbu andrö, ba aekhu ba lösu-lösu, ba si möi yaŵa moroi ba lösu-lösu, ba alau ba dandraŵa. Da'ö sa nifatörögu ba Ndraono Moabi, na döfi wangotu'ö ya'ira — iŵa'ö Yehowa.
45 Ba lumö andrö ba Hesibona labadugö ira soloi, tebai sa'ae, ba alua galitö ba Hesibona ba hola-hola galitö ba gödo Zihona; ba i'a dangidangi Ndraono Moabi ba amu'u zebua gua-gua.
46 Alai ami, ya'ami Iraono Moabi, no tekiko mbanua Gamosi andrö! ono matua ba ono alawe khömi, ba ni'oloi'ö sawuyu.
47 Ba ufuli sa u'efa'ö Ndraono Moabi ba götö furi, iŵa'ö Yehowa. — Ba da'e irugi fotu Ndraono Moabi andrö.

Faza 49

I. Fama'ele'ö si göna Ndraono Gamoni 

1 Ba Ndraono Gamoni andrö: Da'ö niŵa'ö Yehowa: Hadia, lö nga'ötö Ndraono Gizeraeli, lö sanema ondröita? Ba hana wa no itema gondröita Gado Milikomo andrö, hana wa so ba mbanuara mbanuania?
2 Ba hiza, irugi baŵa dania — iŵa'ö Yehowa — ba so wangahahagö ba wanuwö ba Raba Ndraono Gamoni ube'e, ba tobali adudula ia, ba tetunu halama soya khöra ba latema sa'ae Iraono Gizeraeli gondröita zanema ondröita duara mege, — iŵa'ö Yehowa.
3 Mi'ege-ege, ya'ami banua Hesibona, me no atu'a ba mbanua zanuwö! Mi'angarö-ngarö, ya'ami halama soya ba Raba! Mi'olembe gonigoni, milau mange'esi, ya si lö ahono ami, barö göli misa; ni'oloi'ö sa'ae Milikomo andrö, fabaya ere andrö ba salaŵa andrö khönia!
4 Hadia wa ösuno ndra'ugö ba ndraso andrö, ba zi no fahöna ba zalo'o andrö, ya'ugö ono alawe si no fa'ero, si no abe'e tödö ba gana'a, wanguma'ö: "Ha niha zolau khögu?"
5 Hiza, fehokha mbu ufatörö khöu, moroi ba zi tefasui ya'ugö — iŵa'ö Yehowa ngahönö andrö; ba nifazaewe ami, itörö lalania zamösana, ba lö sangozaragö soloi andrö!
6 Ba na furi, ba u'ohe mangawuli ni'oloi'ö andrö, Iraono Gamoni, — iŵa'ö Yehowa.

 II. Si göna Ndraono Gedomo 

7 Ba Ndraono Gedomo: Imane Yehowa ngahönö: Hadia, lö fa'atua-tua sa'ae ba Demana? Hadia, no taya gera-era zi so tödö andrö, hadia, no tobalu wa'atua-tuara?
8 Mi'oloi, milabu ami! Mibini'ö ami ba dögi, ya'ami banua Dedano! Famakiko sa'ae ufatörö ba ma'uwu Gezau na luo u'otu'ö ira.
9 Na so zangozaragö bua nagu, ba hadia, lö lasaigö wo'uwo'u? na sanagö, ba zi bongi — ba lafufu, irege ahono dödöra.
10 Ba me no ya'odo zamahoi balu-balu Gezau, me u'oroma'ö zi tobini khönia, fa tebai ibini'ö ia, ba afufu ma'uwunia ba talifusöra ba si faola tanö khöra, ba si lö boto sa'ae!
11 Röi manö zi lö ama, si lö ina khöu, — ya'odo zangorifi, ba si no mate iramatua khöu, ba hana na khögu abe'e dödöra!
12 Imane sa Yehowa: Hiza, si tenga si nangea mamadu ösi mako andrö, ba lötolalö labadu, ba ya'ugö andrö, ba hadia, si lö fotu ndra'ugö? Tenga si lö fotu ndra'ugö, lötolalö öbadu!
13 Fahölu sa'ae ndra'o ba khögu — iŵa'ö Yehowa: Börö wehokha mbu ba börö wango'aya ba tanö si mate ba börö wangelifi Mbosera andrö dania, ba halama soya andrö khöra, ba si lö mamalö-malö adudula!
14 No urongo duria khö Yehowa, no tefatenge zinenge ba niha baero, ba wanguma'ö: "Mi'owuloi ami, misaŵa ira, milabu, ba wanuwö!"
15 Hiza sa, uhöndrögö ndra'ugö ba ngai soi bö'ö si lö ba dödö niha bö'ö ndra'ugö ube'e.
16 Fa'ata'u niha ndra'ugö! samowöhö ya'ugö, ba fayaŵasa dödömö andrö, ya'ugö si so banua saro ba dete gara, sanalagui zuzu hili. He ŵa'ae ö'alaŵa'ö yaŵa gazunimö, si mane moyo, ba utimba tou ndra'ugö, moroi ba da'ö — iŵa'ö Yehowa.
17 Ba börö wehokha mbu dania Ndraono Gedomo: dozi sanörö, ba tobali dödö, ba fasi ba zokhora andrö fefu
18 Si mane Sodoma andrö ba Gomora ba si faola khöra, si no tobali arö — iŵa'ö Yehowa, — si manö göi ba da'ö, wa samösa lö niha ba da'o, lö niha-niha si iagö da'ö.
19 Hiza, timba zingo si möi miyaŵa moroi ba zukhu ba bewe Yoridano, sanaŵa tanö sokara: si manö na utimba ira ha mamö'i hörö wa'ara, ba ufataro salaŵara nituyu andrö. Ha niha sa zi fagölö-gölö khögu? ba ha niha zanofu li khögu? ba heza so gubalo, sanaha fönagu?
20 Andrö mifondrondrongo dödö Yehowa andrö, tödönia ba Ndraono Gedomo andrö, ba era-erania ba mbanua Demana: Si ndruhu, ni'oloi'ö ira — side-ide mbiri-biri andrö! Si ndruhu, si tobali tödö nahara, ba khöra andrö.
21 Ba weruru wa'alaura andrö, ba muheu danö; fe'ira-ira — ba mbewe nasi zukhu telobi li!
22 Hiza, timba moyo wa'asonia moroi sa, muhombo, ba ibologö gafinia yaŵa Mbosera andrö, ba tödö zabölö Ndraono Gedomo, na luo da'ö, ba no timba dödö ndra'alawe si so ba daugedauge.

 III. Si göna Ndramaseko 

23 Ba Ndramaseko andrö: No aila Hamata ba Arafadi, me no turia si lö sökhi nirongora; no aragu-ragu dödöra, siduludulu ira, si mane asi, si tebai ahono.
24 Lö lala dödö Ndramaseko, latema moloi, no ihawui ira fa'ata'u, no ira'u ira fa'afökhö hulu, si mane ba zadono.
25 Ha lö ateröi mbanua andrö, sebua turia, banua omasiö khögu!
26 Andrö tegaölö tou ba newalira nono matua khöra, ba ahori zabölöra, fefu, na luo da'ö, — iŵa'ö Yehowa ngahönö.
27 Ba u'ebua'ö galitö barö göli ba Ndramaseko, ena'ö i'a gödo Mbenihada andrö.

 IV. Si göna Gedara ba Hasora 

28 Ba Gedara ba ba gamatöröwa Hasora andrö, nisuwö Nebukanesa andrö, razo Mbabeli: Imane Yehowa: Milabu, misuwö Gedara, midudugö mbanua andrö, tanö ba gatumbukha luo!
29 Osera ba biri-birira, ba nihalö, ba tufora ba gama-gamara ba ondra khöra, ba ni'oloi'ö, ba lamane dania niha, we'ao: "Fehokha mbu, fasui!"
30 Mi'oloi, mi'aliogö woloi, mibini'ö ami ba dögi, ya'ami banua Hasora! — iŵa'ö Yehowa; so sa gera-era Nebukanesa, razo Mbabeli, khömi, no ikhoi tödönia wolau khömi.
31 Milabu! misuwö niha si no ahono-hono, si lö hadia ia — iŵa'ö Yehowa — si lö lagö mbawandruhö ba si lö lazi, ba si lö awö'awö.
32 Ondra'ua dania gondrara ba ni'oloi'ö guriföra, soya sibai, ba ufazawili ira, fefu gofu heza misa nifalo'o bu andrö — ba ufatörö khöra wamakiko, moroi ba zi tefasui ya'ira — iŵa'ö Yehowa.
33 Ba tobali naha nasu ana'a Hasora andrö, adudula si lö mamalö-malö: lö'ö sa'ae niha ba da'ö, lö si iagö ya'ia.

 V. Si göna Gelama 

34 Taroma li, niŵa'ö Yehowa khö Yeremia sama'ele'ö, ba Gelama andrö, me awena razo Zedekia, razo mado Yuda, imane:
35 Da'ö niŵa'ö Yehowa ngahönö: Hiza, urasa wana Ndrawa Gelama andrö, sebua wangönara andrö.
36 Ba öfa ufatörö ba Ndrawa Gelama andrö angi, si oroi wondrege danö, si öfa andrö, ba ufazaewe ira ba zi oroi angi andrö, fefu; lö niha dania, si lö larugi sizaewe Dawa Gelama andrö.
37 Aragu-ragu dania dödö Ndrawa Gelama, ube'e, ba nemalira andrö ba ba zangalui famunu ya'ira, ba ufatörö khöra wamakiko, fehola-hola wönugu andrö, iŵa'ö Yehowa — ba ufago'ö khöra zi'öli, irege no ahori ira ube'e.
38 Dadaomagu ufedadao ba danö Ndrawa Gelama andrö ba uhori ba da'ö razo, fabaya satua — iŵa'ö Yehowa.
39 Ba na luo safuria dania, ba u'ohe mangawuli ni'oloi'ö andrö. Dawa Gelama — iŵa'ö Yehowa.

Faza 50

Fama'ele'ö fa'atu'a zanuwö ba Mbabeli:

 I. Na no atu'a zanuwö ba Mbabeli, ba te'efa'ö Ndraono Gizeraeli ba danö Ndrawa Galedaia 

1 Taroma li Yehowa andrö, nifa'ema Yeremia sama'ele'ö, ba Mbabeli, ba danö Ndrawa Galedaia andrö, imane:
2 Mi'ombakha'ö ba niha baero, mifarongogö, mitaŵi mandrera! Mituriagö, böi mibini'ö! Mimane: No atu'a zanuwö ba Mbabeli, no aila Mbeli andrö, no arasa Merodaki; no si lö boto wamaedo andrö khöra, no arasa nadura.
3 So sa'ae moroi yöu niha, si möi manuwö ya'ira, — samali'ö tanö si mate tanöra, fa lö niha sa'ae ba danö; he niha, ba he urifö, ba moloi, aheta.
4 Ba na luo da'ö, na götö da'ö — iŵa'ö Yehowa — ba mangawuli Ndraono Gizeraeli, awö mado Yuda, mege-ege manö ba lala, we'amöi mangalui Lowalangira Yehowa.
5 Hili Ziona lazofu-zofu, la'otahögö da'e. So ira ba la'olembai Yehowa, famaböbö si lö mamalö-malö, si lö taya sa'ae ba dödö.
6 Biri-biri sisuna mege mbanuagu andrö: la'ohe ira ba lala elungua kubalora andrö, lafaelungu ira, ba hili misa, latöröi hili ba hili-hili misa, olifu ira golombaseŵara.
7 Si manga ya'ira dozi si fakhamö khöra, ba lamane emalira andrö: Lö horöda! — borö me no molalö ira khö Yehowa andrö, Yehowa nahia wa'atulö, tötönafö ndra tuara.
8 Mi'oloi, miröi Mbabeli andrö, miheta ami ba danö Ndrawa Galedaia, ya hulö mbiri-biri si matua ami, sondrönia'ö biri-biri soya.
9 Hiza sa, ufaoso gahe gorudua soi sabölö moroi yöu, ba Mbabeli andrö; so ira moroi sa ube'e, sama'anö ya'ira, sanuwö ya'ira, ba da'ö moroi wa atu'a dania ira ba [Mbabeli]. Ono wana niha da'ö ba no timba zabölö, sahu lu, si lö mangawuli lö hadia ia.
10 Ba tobali ondra'ua danö Ndrawa Galedaia, ba dozi si farabu ba da'ö, ba abuso — iŵa'ö Yehowa.
11 Ya omuso dödömi, ya ma'iki ami, ya'ami sorabu nibaya-bayagu, — ya mamaröga ami, si mane ono zaŵi ba wamöbörö fakhe, milau mudele, si mane si matua kudo.
12 Saila sibai dania ninami, afusi mbawa zadono ya'ami, — ya'ira, soi safuria andrö ba tanö si mate ba adudula ba benua awuyu!
13 Ba wönu Yehowa andrö, ba lö niha sa'ae, tanö si mate manö: dozi sanörö Babeli andrö, ba tobali dödö ba fasi, ba zokhora andrö fefu.

 II. Ifalau'ö mbalönia ba Mbabeli Yehowa 

14 Mifa'anö ami, mifasui Mbabeli andrö, ya'ami solohe fana! Mi'efasi wana khöra, böi mi'ambösi nono wana, me no khö Yehowa molalö ira!
15 Mihehegö, fasui: No ilulu ia [Babeli], no adudu wangabe'e, no mududugö göli! — Me no folau balö, khö Yehowa, ba milau mbalömi khöra! Folaura mege misulöni khöra!
16 Mihori ba Mbabeli andrö, he sanaru, ba he samasi! Ba zi'öli sabölö andrö, ba isaŵa niwara zamösana, oi zara moloi, lasaŵa khöra.
17 Ono mbiri-biri nikeani Ndraono Gizeraeli, nikeani zingo; börötania, ba i'a ira razo Asiria, ba iya'e, ba gafuriata, ba i'ö'ökhi dölara razo Mbabeli.
18 Andrö wa imane Yehowa ngahönö, Lowalangi Ndraono Gizeraeli: Hiza, u'otu'ö razo Mbabeli andrö, fabaya banuania si mane fangotu'ögu mege razo Asiria.
19 Ba u'ohe mangawuli ba mbenuara Ndraono Gizeraeli, ena'ö ba hili Garemeli ladudu guriföra, ba ba Mbazana, ba ena'ö ba hili mado Geferayi andrö ba ba danö Gileadi lafadöhö wa'olofora!
20 Ba na luo da'ö, na götö da'ö — iŵa'ö Yehowa — ba la'alu-alui lalö Ndraono Gizeraeli, ba lö'ö sa'ae, ba la'alu-alui lalö mado Yuda, ba lö lasöndra; u'efa'ö sa'ae ba nisaigögu andrö.
21 Ae lau ba danö "si dua götö fanandro" ba mbanua "wotu" andrö; se'egö, fakiko, gohi ira — iwa'ö Yehowa — o'ö sibai niŵa'ögu khöu!
22 Hiza wanuwö ba danö ba famufu sabölö-bölö!
23 Ha lö afufu warökha andrö, famözi uli danö ma'asagörö, ha lö arasa! Ha lö atobali dödö niha bö'ö Mbabeli andrö!
24 No ulau wesu khöu, ba no alau ndra'ugö, ya'ugö Babeli, lö nidöna-dönau! No lakhamö ndra'ugö ba no lara'u'ö, me no lö ata'u'ö wolaŵa Yehowa.
25 No ibokai naha wangöna andrö khönia Yehowa ba no isao'ö baero wangöna andrö, na mofönu ia; so sa'ae halöŵö Zo'aya, Yehowa ngahönö, ba danö Ndrawa Galedaia, [fanuwö].
26 Milabu khöra, gofu heza moroi sa; mibokai halasa khöra mifahisi ira, amaedola wakhe niböbörö, ba mifakiko; ya lö si tosai khöra!
27 Mihahandro nono zaŵi si matua khöra, fefu, — ni'ö'ötö tou! Alai ira! noa sa irugi baŵa khöra, baŵa wotu!
28 Hiza! Soloi ba saefa ba danö Mbabeli, sangombakha ba hili Ziona folau balö andrö, nilau Lowalangida Yehowa, balö gosalinia andrö.

 III. Tehöndrögö wayaŵasa Mbabeli föda Yehowa andrö ba danga nono matua nituyu andrö 

29 Mifaoso gahe zolohe fana, ba Mbabeli andrö, dozi zogai fana! Mifasui mbanua! Böi falukha moloi ira! Misulöni khöra wolaura andrö! Mibe'e dali wolaumi khöra wolaura mege; noa sa lalaŵa Yehowa, Ni'amoni'ö Ndraono Gizeraeli!
30 Andrö ni'ö'ötö tou ba newali nono matua khöra, ba dozi sabölö khöra, ba nihori, na luo da'ö — iŵa'ö Yehowa. 31— Hiza, ulau khöu, ya'ugö "fayaŵasa", iŵa'ö So'aya, Yehowa ngahönö, noa sa irugi baŵa khöu, inötö wangotu'ögu ya'ugö!
32 Ba salau sa'ae "wayaŵasa", tegaölö tou, ba lö samaoso. Ba ugule'ö galitö ba mbanuara, ena'ö i'a fefu zi tefasui ya'ira!
33 Imane Yehowa ngahönö: Nifakao Ndraono Gizeraeli, awö mado Yuda fefu, ba dozi sangoloi'ö ya'ira mege, ba lataha, te khöra la'efa'ö.
34 Ba sangefa'ö ya'ira, ba no sabölö, — Yehowa ngahönö döinia; ya'ia dania zamatunö huhuora, ena'ö ahono guli danö ibe'e, ba ena'ö manizi-nizi mbanua Mbabeli.
35 Föda nifatörö ba Ndrawa Galedaia andrö — iŵa'ö Yehowa, ba mbanua Mbabeli ba ba zalaŵara ba ba zatua-tua andrö khöra!
36 Föda nifatörö ba zoya bewe andrö, ena'ö sowöhö mowa ira! Föda ba zabölö andrö khöra, ena'ö atalö dödöra!
37 Föda ba kudora ba ba guretara ba ba niha bö'ö andrö, si no fatewu, ena'ö tobali ira alawe! Föda ba girö-giröra andrö, ena'ö terabu!
38 Föda ba nidanö khöra, ena'ö aetu! Tanö naha nadu sa danö, ba ba zihokha mbuda andrö owöhö ira.
39 Andrö monaha dania ba da'ö garawi ba asu ana'a, kanöwö zonahia ba danö; ba irugi zi lö aetu, ba lö niha sa'ae; götö-götö wa'ara, ba lö sowanua:
40 Si mane famali'ö Lowalangi arö Zodoma, awö Gomora, awö mbanua ba ngaira, — iŵa'ö Yehowa — si manö dania ba da'ö, wa lö niha, wa lö si iagö.
41 Hiza niha moroi yöu, soi sebua ba razo si no ato zi maoso moroi ba wondrege danö!
42 Mofana ba manoho, safaito ira, lö la'ila wa'ahakhö dödö. Fagua-guasara, ba hulö we'ugu-ugu nasi, fakudo, no mangaro ira, fangaro zabölö, ba wanuwö ya'ugö, ya'ugö ono Mbabeli alawe!
43 Irongo duriara razo Mbabeli, ba atata danga, no ihawui ia fa'ata'u, fanizi-nizi, si mane ba zadono.
44 Hiza, timba zingo si möi miyaŵa, moroi ba ndru'u ba mbewe Yoridano, sanaŵa tanö sokara: si manö na utimba ira, ha mamö'i hörö wa'ara, ba ufataro salaŵara nituyu andrö. Ha niha sa zi fagölö-gölö khögu? ba ha niha zanofu li khögu? ba heza so gubalo, sanaha fönagu?
45 Andrö mifondrondrongo dödö Yehowa andrö, tödönia ba Mbabeli andrö, ba era-erania ba danö Ndrawa Galedaia: Si ndruhu, ni'oloi'ö ira — side-ide mbiri-biri andrö! Si ndruhu, si tobali tödö nahara, ba khöra andrö!
46 Ba we'ao andrö: "No atu'azanuwö!" ba humeu danö, ba fe'ira-irara, ba terongo ba niha baero misa!

Faza 51

Tohu-tohu:

 I. Börö Ndraono Gizeraeli, wa tesulöni ba Mbabeli wolaura 

1 Imane Yehowa: Hiza, ufarou dödö zamakiko, samufu Babeli, banua ba hunö nudugu andrö,
2 ba ufatenge ba Mbabeli zamöbörö, si möi mamöbörö ya'ira, ena'ö lö niha sa'ae ba danöra labe'e. Na lafa'u'u ira, na baŵa wamakao andrö,
3 ba lö [ba Mbabeli] sogai fana, ba lö sangöröba, sanimba! Ba böi mihakhösi tödö nono matua khöra [ya'ami sanuwö], mifakiko zabölö andrö khöra, fefu,
4 ena'ö tegaölö tou nibunu ba danö Ndrawa Geledaia, awö nihahandro, ba newali khöra.
5 Iraono Gizeraeli ba mado Yuda, ba tenga sa amaedola lakha mbanua, tenga ni'erogö Lowalangira, Yehowa ngahönö andrö, he ŵa'ae no fahöna ba danöra golalöŵa khö Ni'amoni'ö Ndraono Gizeraeli.
6 Mi'oloi, miheta ami ba Mbabeli, yamufaigi wangorifinia zamösana! Böi göna ami famakiko, ba golalöŵara andrö! Inötö wolau balö sa'ae, khö Yehowa: isulöni khöra wolaura mege.
7 Mako ana'a mege Mbabeli andrö, ba danga Yehowa, ba zi mabu ösi guli danö ma'afefu: labadu-badu nagu andrö yaŵa niha baero, andrö wa no timba zowöhö soi niha misa.
8 Ba no i'ogomuzaö te'ala Mbabeli ba no afufu: mi'e'esi ira! Mihalö dalu-dalu ba zafökhö andrö khöra, ma atö döhö!
9 "Mafadöhö mena'ö wökhö Mbabeli andrö, ba tebai döhö"; miböhöli, talabu ita, yamusaŵa mbanua khöra zamösana. Noa sa irugi mbanua si yaŵa huku andrö, si göna ira, ikhamö lawuo yaŵa!
10 No ibokai huhuoda satulö andrö Yehowa: Talabu, tadunö-dunö ba Ziona wolau Lowalangida Yehowa!

 II. Farökha andrö, forasa niha bö'ö misa, ba nirasa sa'ae göi 

11 Mihaogö nono wana, mituyu mbaluse. No ifarou dödö razo Ndrawa Media andrö Yehowa, si fa'udu ba Mbabeli dödönia, ba wamakiko ya'ira. Folau balö sa'ae da'ö, khö Yehowa, balö gosalinia andrö.
12 Mitaŵi mandrera, mi'otahögö göli Mbabeli! Mihaögö wama'u'u! Mifataro zanaro! Mifa'aso ba mbini-mbini ösa! Ifalua sa'ae Yehowa nihonogöinia, nidaö'ö-daö'önia ba mbanua Mbabeli andrö.
13 Ya'ugö andrö, si so ba mbewe nidanö sebua, sebua ana'a, — no irugi wozu khöu, inötö wamalo'o ya'ugö sa'ae.
14 Fahölu Yehowa ngahönö ba khönia, imane: He ŵa'ae no ufo'ösi ndra'ugö niha, timba wali [wa'ato, ya'ugö Babeli], — ba lalau zui dania wanunö zi möna, ba khöu andrö!
15 Ya'ia, samazökhi tanö ba wa'atua-tuania andrö ba samologö banua si yaŵa ba wa'aboto ba dödönia.
16 Na terongo linia banua andrö, ba mugoso-goso deu, ba i'ohe miyaŵa lawuo moroi ba gahe mbanua, i'asogö gari mbanua, lala deu, ba ifolala nangi moroi ba zi fahöna ia.
17 Dozi atöngö, ba tebai aboto ba dödö; dozi tuka gana'a, ba saila, ba wamaedo andrö, me no falimosa nifahele andrö ba me si lö noso.
18 Faya ia, nifazökhi fango'aya; na baŵa wamatörö huku, ba tekiko.
19 Ba tenga si fagölö-gölö ba da'ö dana khö ma'uwu Yakobo andrö, no samazökhi tanö'a ia, ba soi tana khönia Ndraono Gizeraeli, Yehowa ngahönö döinia.
20 Farökha mege ndra'ugö khögu, fangöna, no ube'e forasa soi niha ndra'ugö ba famufu gamatöröŵa razo misa.
21 Ube'e forasa kudo, fabaya si fakudo yaŵa ndra'ugö ba forasa gureta, fabaya samatörö, ba forasa ndramatua,
22 awö ndra'alawe, awö zatua, awö ndraono, awö nono matua, awö nono alawe, ba forasa gubalo,
23 fabaya nikubaloi, awö zonowi, awö göröbao khöra, awö gumandru, fabaya mandru.
24 Ba usulöni ba Mbabeli ba ba mbanua Galedaia fefu zi lö sökhi andrö, fefu, nilaura ba Ziona, ba zanehe ami — iŵa'ö Yehowa.
25 Hiza, ulau khöu, ya'ugö hili wamakiko — iŵa'ö Yehowa — si no mamakiko ösi guli danö, ma'afefu; to'ila khöu wa'abölögu ube'e; ufagaölö tou ndra'ugö, moroi ba gara andrö, ba ubali'ö hili sakhozi ndra'ugö.
26 Sambua dania lö lahalö ba khöu gowe ba sambua lö lahalö toyo gehomo; tanö si mate ndra'ugö, si lö mamalö-malö, — iŵa'ö Yehowa.

 III. Te'otu'ö sa'ae Mbabeli, börö zi lö sökhi andrö, nilaura ba Ziona 

27 Mitaŵi mandrera ba guli danö! Milau dorofe ba niha misa! Mi'amoni'ö soi bö'ö, sanuwö ya'ira! Mikaoni udura gamatöröŵa razo Ararata ba amatöröŵa razo Mini ba amatöröŵa razo Asekena! Mi'oroi'ö zondrönia'ö! Mi'asogö kudo, si hulö damo sosöri!
28 Mi'amoni'ö soi bö'ö udura, razo Ndrawa Media andrö, awö gumandru khöra, awö mandru, amatöröŵara ma'afefu!
29 Ba humisi dania danö ba humeu itörö sa'ae niŵa'ö dödö Yehowa, ba Mbabeli andrö: tanö si mate danö Mbabeli, ibe'e, ba ahori niha.
30 Labato wasöndrata sabölö Mbabeli, dumao-dao ba hati andrö khöra, no ariri wa'abölöra, no tobali ira alawe ira: no mutunu nomora, no afatö lazi mbawa göli.
31 Faondra zi fagohi ba sinenge, ba wangombakha khö razo Mbabeli, wa no atu'a zanuwö ba mbanuania, fasui,
32 awö wa no ba danga nemali so götöna, wa no la'ogo'öisi mbandra nidanö, awö wa no tobali dödö zabölö.
33 Imane sa Yehowa ngahönö, Lowalangi Ndraono Gizeraeli: Ono Mbabeli andrö alawe, ba amaedola golayama mbasitö, na baŵa latutu danönia; lö ara tö, ba baŵa wamasi!
34 "No i'a ita Nebukanesa, razo Mbabeli, no itimba ita; no ibali'ö nahia si lö ösi ita, no itölö ita, nifanölö hieo, famo'ösi dalunia, no itimba ita ba danöda omasiö".
35 Ya möi ba hulu Mbabeli wamalangögö ya'odo ba ösigu andrö [ni'a] — ya imanö banua Ziona — ba dogu andrö, ba ya möi ba hulu mbanua Galedaia! — ya imanö Yeruzalema.
36 Andrö imane Yehowa: Hiza, ufatunö huhuomö, ba ulau mbalöu; u'ogo'öisi nidanö andrö khöra ba u'etu'ö gumbu!
37 Ba adudula dania Mbabeli, nahia nasu ana'a, tobali börö wehokha mbu, ba fama'iki niha, ba si lö niha sa'ae!
38 Mundröndröndröndrö na ira, si mane singo, ba fangöngö-ngöngö, si mane ono zingo:
39 Ba ba wangisöra andrö ufa'oli khöra mbinalu ba ufabadugö khöra zi mabu ira, ena'ö owua-wua dödöra; ba alau dania höröra, ba wemörö si lö mamalö-malö, si lö tokea ira sa'ae! — iŵa'ö Yehowa.
40 Hulö nono mbiri-biri nitaba tegaölö tou ira ube'e hulö zi matua mbiri-biri ba si matua nambi.

 IV. Lö tola lö te'ala Mbabeli, ba Iraono Gizeraeli, ba ni'orifi 

41 Alai "Zezakhi" andrö, no atu'a zanuwö, no möi ba danga zanuwö wondrege nisuno andrö ba guli danö, ma'asagörö! Alai Mbabeli, no tobali börö wehokha mbu ba niha baero!
42 No inönöi asi Mbabeli andrö, no ihawui dulunia sigoso-goso.
43 No tobali adudula mbanuara, tanö si mate, tanö si lö niha sa'ae, si lö itörö niha.
44 U'otu'ö Mbeli andrö ba Mbabeli; hadia nitölönia andrö, ba usöbi ba mbawania, ba böi sa'ae lahurufai ia niha baero! Ba sadudu göi göli Mbabeli!
45 Miheta ami ba khöra, ya'ami banuagu, yamufaigi wangorifinia zamösana, ba hola-hola wönu Yehowa andrö!
46 Böi sa atalö dödömi, fa mi'ata'ufi duria andrö, si terongo ba danö, na sambalö duria zi döfi andre ba sambalö ba ndröfia, ba na famakao ba danö, na faoma lalaŵa nawöra salaŵa.
47 Andrö hiza, irugi baŵa dania, ba ufatörö wotu ba nadu Mbabeli andrö, ba aila danöra ma'asagörö, ba hiza tou ba danö fefu nibunu andrö khöra.
48 Ba sowua-wua tödö dania mbanua si yaŵa ba tanö tou ba ösinia fefu, ba Mbabeli andrö; moroi yöu sa lahawui ira sanudugö andrö — iŵa'ö Yehowa.
49 Si te'ala göi Mbabeli, ya'ami Iraono Gizeraeli nibubunu, me no börö Mbabeli, wa sagörö uli danö mate-mate niha.
50 Ya'ami si no aefa ba mbawa zi'öli, miheta ami, böi mibato! Mitörö-törö tödömi Yehowa, ba zaröu andrö; böi aefa-aefa ba dödömi Yeruzalema!
51 Saila sibai ita, me no tarongo wango'aya: no ihawui mbawada fa'aila, me no larugi niha bö'ö ni'amoni'ö andrö ba gosali Yehowa!
52 Andrö hiza, irugi baŵa dania — iŵa'ö Yehowa — ba ufatörö wotu ba nadura andrö, ba sagörö tanöra ba so zangarö-ngarö, nibunu!
53 He no ba mbanua si yaŵa irugi Babeli, ba he si lö lala miyaŵa hatira andrö, labe'e, ba ba khögu la'otarai khöra sanudugö — iŵa'ö Yehowa.
54 Hiza we'ira-ira moroi ba Mbabeli ba fa'afufu sabölö-bölö tarongo, moroi ba danö Galedaia!
55 Idudugö sa'ae Mbabeli andrö Yehowa, tebato wagua-guasa andrö, ba khöra ibe'e; mugoso-goso ndrulura, [dulu zanudugö] timba nasi; humöngö we'aora andrö!
56 Larugi sa'ae Mbabeli sanudugö ba nira'u zabölöra, nirasa wanara; Lowalangi solau balö sa Yehowa, ihaogö wamasulöni.
57 Ba ba zalaŵara ba ba zatua-tua ba ba gumandru ba ba mandru ba ba zabölö khöra, ba ufabadugö zi mabu ira, ba alau höröra, ba mörö si lö mamalö-malö; lö'ö sa'ae tokea ira! — iŵa'ö razo andrö, sotöi Yehowa ngahönö.
58 Imane Yehowa ngahönö andrö: Öli Mbabeli andrö, si no awe'e-we'e sibai, ba nidudugö, irege doyo tou, ba bawa göli salaŵa andrö, ba nitunu alitö, ba itörö niwa'ö andrö: Aekhu ba waya wohalö-halöŵö niha, ba ba galitö aekhu wa'erege dödö soi niha.

 V. Iŵa'ö khö Zeraya Yeremia, ena'ö ibaso dania wama'ele'ö andrö, ba Mbabeli 

59 Taroma li niŵa'ö Yeremia sama'ele'ö khö Zeraya andrö, ono Neria ono Mahaseya, me möi ba Mbabeli da'ö, awö Zedekia, razo mado Yuda, me no mendröfa fakhe razo ia, — mandru ba wofanö Zeraya andrö.
60 Ba itanö ba zura Yeremia wamakiko andrö fefu, si göna Mbabeli dania — huhuo andrö fefu, nisura, ba Mbabeli andrö.
61 Ba imane Yeremia khö Zeraya: Na örugi Mbabeli, ba faigi, fa öbaso daroma li andre fefu, ba ömane:
62 He Yehowa, ya'ugö zi daö'ö-daö'ö ba mbanua da'e fanudugö ya'ia, fa böi si iagö ya'ia sa'ae, he niha ba he urifö; noa sa ömane: Tanö si mate dania ndra'ugö, si lö mamalö-malö.
63 Ba na no ahori öbaso zura andrö, ba fotambua kara ba tibo'ö ba Oifarati, ba ömane:
64 Si manö dania wa'alömö Mbabeli, ba lö'ö sa'ae ifuli möi yaŵa, ba wamakiko andrö, nifatörögu khöra; erege dödöra.

Irugi da'e huhuo Yeremia andrö.

Faza 52

I. Si göna Zedekia ba si sambao mo ya'ira, me atu'a ba Yeruzalema zanuwö 

1 Dua wulu a sara fakhe Zedekia, me tumaro razo ia, ba felezara fakhe razo ia ba Yeruzalema. Hamutala döi ninania, ono Yeremia, banua Libena.
2 Ba si lö omasi Yehowa ilau, si mane si'aikö folau Yoyaki andrö.
3 Itörö sa'ae mbanua Yeruzalema, awö mado Yuda [si lö sökhi andrö], börö wönu Yehowa, irege no itimba ira ba duduma hörönia. Ba fabali Zedekia khö razo Mbabeli.
4 Ba me no ahatö irugi meziŵa fakhe razo ia, ba zi mewulu ba mbaŵa si fulu, ba so Nebukanesa, razo Mbabeli, awö zabölö khönia fefu, ba wanuwö Yeruzalema, lafa'u'u, lafazökhi mba'a-ba'ara, fasui.
5 Ba tobali te'u'u mbanua, irugi ndröfi si felezara khö Zedekia.
6 Ba ba zi meziŵa ba mbaŵa si öfa, me no abölö lofo ba mbanua, me lö'ö sa'ae ö niha ba danö,
7 ba atöla göli labe'e sanuwö ba moloi razo, awö zabölö fefu, ba zi bongi, laröi mbanua, latörö mbawa göli ba gotalua göli si dua, tanö ba kabu razo (ba samasui banua na Ndrawa Galedaia) ba latörö lala ba Garaba.
8 Ba lagohi razo sabölö Ndrawa Galedaia ba lakhamö Zedekia ba ndraso ba Yerikho, me no laröi ia sabölö khönia fefu, me no muzaewe.
9 Ba lara'u razo, la'ohe khö razo Mbabeli ba Ribela ba danö Hamata; ba i'etu'ö hukunia da'ö.
10 Ba ifataba'ö mbagi ndraono Zedekia razo Mbabeli, ba zanehe Zedekia, ba fefu zalaŵa mado Yuda, ba ifataba'ö mbagi, ba Ribela.
11 Ba ifakoe'ö hörö Zedekia, ba larate iŵa'ö. Ba ifa'ohe'ö ba Mbabeli razo Mbabeli ba ifakuru'ö, irugi wa'amatenia.

 II. Fa'adudu mbanua, fabaya osali 

12 Ba ba zi mewulu ba mbaŵa si lima, — me no sara ambö dua wulu fakhe dania razo Nebukanesa, razo Mbabeli andrö — ba so Nebusa-Adano andrö, sarasa wazuri, si lö aefa-aefa khö razo Mbabeli, möi ia ba Yeruzalema,
13 ba itunu gosali Yehowa, awö gödo razo ba omo ba Yeruzalema fefu; omo zalaŵa fefu, ba itunu.
14 Ba sara öli Yeruzalema, fasui, ba ladudugö sabölö Ndrawa Galedaia, dozi ira, si fao khö zarasa wazuri andrö.
15 Ba si tosai niha, si lö ahori ba mbanua ba si no möi khöra mege, sanaŵa razo Mbabeli andrö, ba si tosai tuka, ba i'ohe ba Mbabeli Nebusa-Adano, sarasa wazuri.
16 Ba niha si numana ba danö, ba isaigö ösa Nebusa-Adano, sarasa wazuri, iröi sohalöŵö ba kabu nagu ba sonowi.
17 Ba taru nahe töla andrö ba gosali Yehowa ba dayadaya andrö ba gala nidanö andrö, töla, ba gosali Yehowa, ba larasa Dawa Galedaia; ba tölania fefu, ba la'ohe ba Mbabeli.
18 Ba bowoa andrö ba sundrusundru ba si'öli ba figa ba wanefe ba figa bö'ö ba fefu wakake töla, ba wame'e sumange, ba lahalö,
19 ba mako sebua andrö ba gali ba figa ba wanefe ba bowoa ba naha wandru ba mako ba wamadu, fefu wakake ana'a ba fefu wakake firö, ba ihalö sarasa wazuri andrö.
20 Dua rozi taru nahe andrö ba sambua gala nidanö ba saŵi töla andrö, si felendrua, dayadayania, dayadaya andrö, nifazökhi razo Selomo, ba gosali Yehowa, — tebai tetulo döla wakake andrö fefu.
21 Ba taru nahe andrö, ba felendrua hela wa'alaŵa zara ba mato daöfa manalagu; öfa turu wa'awe'e-we'e, ni'okoro, lö ösi bakha.
22 Ba mohögö töla; sambua högö, ba lima hela wa'alaŵa, ba no tefasui ni'obua dalimo högö andrö, töla manö; ba si manö göi ba daru nahe si sara.
23 Siŵa wulu a önö ni'obua dalimo, soroma, ba otu fefu ni'obua dalimo, fasui ba ni'otarali andrö.

 III. Te'oloi'ö Ndraono Gizeraeli 

24 Ba ihalö sarasa wazuri zatua gere andrö, Seraya, ba tambalinania ere, Sefania, ba sanaro ba mbawandruhö, datölu.
25 Ba ihalö ba mbanua genoni yomo, zamösa, si no kumandra zabölö göi, ba dafitu zi lö aefa-aefa mege khö razo, nisöndra ba mbanua, ba durutuli gumandra sebua, sanutuyu saradadu niha danö ba önö ngafulu na niha ba danö, nisöndra ba mbanua.
26 Da'ö nihalö Nebusa-Adano, sarasa wazuri, ba i'ohe khö razo Mbabeli ba Ribela.
27 Ba ifabunu'ö ira razo Mbabeli, ba da'ö ba Ribela, ba danö Hamata. Si manö wa'aheta mado Yuda ba danöra, fangoloi'ö ya'ira.
28 Da'e wa'ato niha, ni'oloi'ö Nebukanesa: Me döfi si fitu khönia, ba tölu ngahönö a dua wulu a tölu mado Yuda i'oloi'ö;
29 ba me döfi si feleŵalu, ba ŵalu ngaotu a tölu ngafulu a rua, banua Yeruzalema.
30 Ba me döfi si dua wulu a tölu khö Nebukanesa, ba fitu ngaotu a öfa wulua lima mado Yuda i'oloi'ö Nebusa Adano, sarasa wazuri; tobali öfa ngahönö a önö ngaotu niha, fefu.

 IV. Te'efa'ö ba gurunga Yoyakhi andrö, ba Mbabeli 

31 Ba me döfi zi tölu ngafulu a fitu, i'otarai me te'oloi'ö Yoyakhi andrö, razo mado Yuda, ba zi dua wulu a lima, ba mbaŵa si felendrua, ba ihakhösi tödö Yoyakhi andrö, razo mado Yuda, Ewili-Merodaki, razo Mbabeli — ba ndröfi me tumaro ia razo, i'efa'ö ba gurunga.
32 Ihaogö wehedenia khönia ba yaŵa naha dadaoma zalaŵa bö'ö, awönia ba Mbabeli, ibe'e dadaoma Yoyakhi.
33 Ifaheta'ö nukhania ba gurunga ba awönia ia ba wemanga, götö wa'anau nosonia na.
34 Ba razo Mbabeli zanaha balazonia — balazonia si lö mamalö-malö, hadia zahori ma'ökhö, irugi wa'amatenia, götö wa'anau nosonia na.

NGENU-NGENU YEREMIA

Faza 1

I. Fa'ebua wamakao, si no göna ira 

1 Alai mbanua andrö, no aomöaomö, sato niha no; no tobali lakha, sebua no ba ngai niha bö'ö; samatörö banua bö'ö no, ba no göna rodi!
2 Sara wongi manö mege-ege, mowöi daŵa hörönia. Lö sondrara tödönia, dozi somasi ya'ia mege. Dozi si fahuwu khönia mege, ba no faröi khönia, no si fa'udu.
3 No awu'a mado Yuda, ba wangabu dödö andrö ba ba rodi andrö, si no abe'e. Ba niha baero so ira, lö falukha zahono ira. No lakhamö ira solohi ya'ira, ba zambö fa'ebolo lala.
4 Sabu tödö lala ba Ziona, me lö si möi ba gowasa. Bawa gölinia fefu, ba no adudula; mangarö-ngarö gere khöra; sabu tödö nono alawe khöra; ba ya'ia, ba no salangu tödö.
5 No möi yaŵa zamakao ya'ira, ba ba zi fa'udu khöra, ba lö fa'abu dödö. Yehowa sa'ae zamusi tödöra, ba wa'oya horöra andrö; noa sa mu'oloi'ö ndraonora, nirabu zamakao ya'ira.
6 Ba no aheta ba nono Ziona alawe lakhöminia fefu. Salaŵara, ba no timba mböhö, si lö ö du'u, mowaö-waö lö döladöla, föna zolohi.
7 Itörö tödö Yeruzalema — na baŵa wamakao ba na baŵa wolohi — zi sökhi andrö fefu, si otarai götö föna sa'ae, me möi ba danga zamakao mbanuara, me lö sangorifi; lafaigi-faigi samakao andrö, la'igi'igi'ö ira, ba wa'ate'alara andrö.
8 Sebua horö Yeruzalema, andrö wa tobali ni'ogorofi ira. Dozi samosumange ya'ira mege, ba no si lö ba dödö ya'ira sa'ae, me no la'ila zaila ira; ba ya'ira, ba sangarö-ngarö, ba labali'ö ira furi.
9 No ta'unö gahe mbarura, lö itörö tödöra lua-lua. Ba sahöli-höli dödöda wa'ahöndröra andrö, lö sondrara tödöra. "Faigi wa'anumanagu, ya'ugö Yohowa", noa sa fayaŵa zi fa'udu!
10 No i'oro'ö dangania samakao andrö, ba wangai ana'ara fefu. Ba no la'ila me möi ba ni'amoni'ö andrö khöra niha baero, niŵa'öu: lö töla orudu ira ba mbanuami.
11 No ara wangarö-ngarö mbanuara fefu, wangalui balazo; labe'e-be'e gana'ara böli göra, fangorifira. Faigi, ya'ugö Yehowa, nehegö, wa no lö ba dödö niha ya'odo!

 II. Ena'ö na abu dödö zamondrongo göi 

12 Ya'ami fefu, sanörö, mifaigi ba minehegö, na so na wa'afökhö si mane fa'afökhö andrö khögu, nilau khögu, khögu andre, nibusi Yehowa tödö, me baŵa wönunia andrö, si no abölö-bölö sibai.
13 No ilau galitö, moroi yaŵa, ifatöröi'ö ba dölagu, ba no ilau wesu gahegu ba no itimba furi ndra'odo. No ifufu ndra'o, fadoro wökhögu ibe'e.
14 No ifa'anö kalo mbagigu horögu andrö, tangania; no tefaböbö, ba no muhare'ö ba mbagigu — erege dödögu ibe'e. No ibe'e ba danga zi tebai ulaŵa ndra'odo So'aya.
15 No itibo'ö So'aya fefu zabölö, si so ba khögu mege. No ikaoni ba gowasa zi fa'udu khögu, ba womama ono matua khögu. So'aya zanguhundragö folazi khö nono Yuda andrö alawe.
16 Da'ö mbörö wege-egegu; mangele manö daŵa hörögu. Noa sa aröu khögu zondrara tödö, si okafui tödögu ena'ö. No abu dödö ndraonogu, me no abölö nemali andrö.
17 I'oro'ö dangania Siona, lö falukha zondrara tödö. No ifaoso gahe zamakao ma'uwu Yakobo Yehowa, fasui. No tobali ni'ogorofi Yeruzalema, ba khöra andrö.
18 Satulö Yehowa; noa sa ufadaö linia. Mifondrondrongo, ya'ami niha baero fefu, ba mifaigi wa'afökhö andre khögu! Ono alawe khögu ba ono matua, ba no mu'oloi'ö.
19 No ukaoni zomasi ya'odo mege, ba lalimodo. Ere khögu ba satua, ba no mate olofo, ba mbanua, me la'alui göra, fangorifira.

 III. Fangandrö Yeremia 

20 Faigi, ya'ugö Yehowa, wa'atosagu andre; hulö galitö bakha dödögu. Ibali'ö ia tödögu barö dotogu, me no sabe'e tandro ndra'odo mege. Baero, ba si'öli, famunu ndraono, ba yomo ba mbanua, ba teu mbanua.
21 Larongo niha wangarö-ngarögu — ba sondrara tödö, ba lö'ö. Dozi si fa'udu khögu, ba larongo wamakao andrö khögu, ba omuso dödöra, me no ölau [khögu]. Alua dania mbaŵa andrö, nifarongogömö, öbe'e, ba fagölö-gölö ira khögu.
22 Ya möi ba duduma höröu walösökhira andrö, fefu, ba lau khöra, si mane folaumö khögu, ba horöra andrö fefu! Noa sa fahöna wangarö-ngarögu, ba sofökhö bakha dödögu.

Faza 2

I. Fangarö-ngarö, me no adudu sibai Yeruzalema 

1 Ha lö atelumö nono Ziona andrö alawe, ibe'e So'aya ba wönunia andrö! Moroi ba mbanua si yaŵa itibo'ö tou ba danö lakhömi Ndraono Gizeraeli, ba lö itörö tödönia mbaku-baku gahe andrö khönia, me baŵa wönu andrö khönia.
2 Lö fa'ahakhö dödö Zo'aya wamufu tanö ma'uwu Yakobo; no idudugö hati nono Yuda alawe, ba wönunia andrö; no itimba tou gamatöröŵa, fabaya salaŵa, salakha ibe'e.
3 No i'eŵa dandru Ndraono Gizeraeli fefu, ba wehola-hola wönunia andrö; no iböda gambölönia, ba nemali andrö, ba no i'ebua'ö galitö sihola-hola, si manga-manga hadia ia, fasui, ba ma'uwu Yakobo.
4 No ikhai wanania, si mane emali, abe'e gambölönia si mane ba zi fa'udu, ba no ahori ibunu zomasi ira famaigi, ba nose nono Ziona alawe; no ilau mbakhu-bakhu dödönia, hulö galitö.
5 Amaedola nemali sa'ae Zo'aya, no ise'egö Ndraono Gizeraeli; no ifufu gödo khöra fefu; hati khöra, ba no idudugö; ba no falawulaete wangarö-ngarö nono Yuda alawe ibe'e.
6 No ideha gölira, si mane ba kabu; no ifufu naha gowuloa khöra; olifu mbanua Ziona gowasa ba sabato, ibe'e Yehowa, ba no itibo'ö razo, fabaya ere, ba mbakhu-bakhu dödönia andrö.
7 No lö ba dödö Zo'aya naha wame'e sumange andrö khönia, no itibo'ö ba dödönia ni'amoni'ö andrö khönia; no ilulu ba danga nemali gödora andrö; no mu'ao-ao ira ba gosali Yehowa, si mane na baŵa gowasa.
8 No ihonogöi Yehowa wanudugö öli nono ziona alawe; no ifatörö wanu'a, lö iböda dangania wanudugö, sabu tödö mba'a-ba'a, fabaya öli, ibe'e, no faoma salangu tödö.
9 No ahöndrö ba danö mbawa gölinia; no ifufu lazinia, no ifatö; razora ba satua khöra, ba no so ba niha baero — no taya goroisa; ba he sama'ele'ö khöra, ba lö'ö sa'ae falukha wama'ele'ö khö Yehowa.
10 No dumao-dao tou ba danö, lö hede-hede, zalaŵa nono Ziona alawe; no lalau gawu-gawu ba högöra ba no la'onukha gonigoni; lafatugu ira ono Yeruzalema alawe.
11 Ariri hörögu, ba daŵa hörö andrö, no aukhu bakha narö dotogu; hulö zi fabali bakha dödögu, ba wa'atekiko nono mbanuada andrö alawe, me si mate olofo ndraono, fabaya ono sawuyu, ba newali ba mbanua.
12 Lamane khö ninara: Heza so wakhe ba agu? Me mate olofo, si mane sesokho famunu, ba newali, ba mbanua, me aetu nosora ba gaheta ninara.
13 Hadia nibe'egu famaduhu'ö khöu, hadia wamaedou ube'e, ya'ugö ono alawe, Yeruzalema? Hadia ube'e si falaŵalaŵa khöu, ono Ziona? Fa'ebua nasi sa'ae wa'ebua zokhou; ha niha zamadöhö?

 II. Fanegu sama'ele'ö sofaya andrö 

14 Sama'ele'ö andrö khöu, ba faya, ba si lö asio wangi'ilara khöu; lö nibokaira horöu ba wangefa'ö ya'ugö, taroma li faya ba fanibo ni'i'ilara khöu.
15 Solau tatawo khöu dozi sanörö, fasi ira ba lafalikhö ira, ba nono alawe andrö, Yeruzalema [lamane]: "Hadia, da'ö mbanua andrö, nibe'era töi, fondrege zi sökhi' ba, 'omasiö nösi guli danö, ma'afefu'?"
16 Lafaboka mbawara khöu dozi si fa'udu khöu; fasi ira ba lafatangi mbohara, lamane: "No mafufu! Ya'ia sa'ae mbaŵa nidöna-dönama; no makhamö, no ma'ila!"
17 No ifalua Yehowa nikhoi dödönia, no ifatörö ba niŵa'önia, ni'oroi'önia, i'otarai götö föna sa'ae — no idudugö lö fa'ahakhö dödö, ba no ibe'e omuso khöu dödö zi fa'udu, khöu — no i'alaŵa'ö dandru zamakao ya'ugö!

 III. Famarou tödö, ba wamalalini era-era 

18 Angaröfi li Zo'aya, ya'ugö ono alawe, ono Ziona; alakha mowöi daŵa hörö, hulö gelea, bongi ma'ökhö; böi olombase, böi ibadugö ia ono hörö khöu.
19 Labu, angarö-ngarö ba zi bongi, na mörö niha; faduwa dödöu, timba nidanö, ba duduma hörö Zo'aya; oro'ö khönia dangau, ba wangorifi iraonou, si mate olofo, ba watalinga newali, fefu.
20 Nehegö, ya'ugö Yehowa, faigi: ha khö ölau zi manö! Hadia, la'a nonora ira alawe, iraono andrö, rorogöföra? Hadia, tebubunu gere, fabaya sama'ele'ö, ba ni'amoni'ö andrö khö Zo'aya?
21 No so tou ba danö, ba newali, ndraono, awö zatua: ono alawe khögu ba ono matua khögu, ba no mate ni'ö'ötö; no mange'e ndra'ugö, me baŵa wönu andrö, khöu — no mamunu niha ndra'ugö, lö fa'ahakhö dödö.
22 No ökaoni — nifogaoni ba gowasa — gameta'uö khögu, fasui, ba samösa lö'ö, me baŵa wönu Yehowa andrö, soloi ba saefa; nirorogögu andrö, ni'e'ebuagu, ba no ihori emaligu andrö.

Faza 3

I. Mangarö-ngarö Yeremia ba wamakao andrö, si göna ia 

1 Ya'odo niha andrö, sangila famakao, ba mbözi-bözi andrö khönia ba wönunia.
2 Ya'odo nifasaonia, nifatörönia ba zogömi-gömi ba ba zi lö haga.
3 Khögu ifonumanumalö dangania, ma'öma'ökhö.
4 Sariri nösigu ba uligu, ibe'e; tölagu, ba no irasa.
5 No ifasui ndra'odo, wama'anö langu ba famakao.
6 No ibe'e ba zogömi-gömi ndra'odo, amaedola zi mate, lö fangorifi sa'ae.
7 No ikölini ndra'o kara, lö lala, no abua rate khögu, ibe'e.
8 Ba he mu'ao ndra'o, he ŵa'ae ebua ligu, ba iba'a wangandrögu.
9 Iba'a lalagu kara sebua; ifufu nitörögu ena'ö.
10 Amaedola mberua sanaronaro ia khögu, amaedola zingo ba mbini-mbini.
11 Selungu lalagu ibe'e; no isasawi ndra'odo; adudula ndra'odo ibe'e.
12 No ikhai wanania, ba no ibe'e tandra wana ndra'odo.
13 No ifatörö ba mbuagu nono wana khönia.
14 No tobali fama'iki ndra'o ba mbanuama fefu, ayara ma'öma'ökhö.
15 No i'abusoi'ö ndra'o safeto, no ifabadugö khögu nidanö mbulu mbala.
16 Ubohagö nene ibe'e, ba ufagaölö ndra'o bawu.
17 No ötayaigö wa'ohahau dödögu, olifu ndra'o zi sökhi.
18 Ba umane: No taya wa'abe'egu, ba fanötönagu khö Yehowa.

 II. Fangandrönia; i'ide-ide'ö ia ba idöna-döna wa'ahakhö dödö Lowalangi 

19 Törö tödöu wa'anumanagu ba folohi ya'odo andrö, ba idanö mbulu mbala andrö, awö langu andrö!
20 U'angerangeragö, ba iköwö ia bakha tödögu.
21 Da'ö utanö ba dödögu, ba andrö udöna-döna:
22 Lö'ö sa atö saetu na wa'ebua dödö Yehowa, lö sahori na wa'ahakhö dödönia;
23 ero mahemolu, ba ifuli bohou, abölö wa lö faröi ndra'ugö!
24 Tana khögu Yehowa, iŵa'ö tödögu, andrö wa khönia udöna-döna.
25 Sebua tödö Yehowa ba zanötöna khönia, ba niha sangalui ya'ia.
26 Si sökhinia, tadöna-döna wangorifi andrö khö Yehowa, lö hede-hede.
27 Sökhi ba niha, na ilu'i galo mbagi andrö, fatua ono matua na ia.
28 Ya dumao-dao lö awö ba lö hede-hede, na ihare'ö ba mbaginia.
29 Ya fa'ago bawa ia ba gawu-gawu tou — ma atö so na dötönafö;
30 Yamu'oro'ö mbo'önia ba zamalisi ya'ia, ya abuso fango'aya.
31 Tenga si lö mamalö-malö wanibo Zo'aya.
32 Na no ifatörö wa'abu dödö, ba [ifuli] ahakhö dödö, ba wa'afahöna wa'ebua dödönia andrö.
33 Tenga sa fa'omasinia wamakao ba famusi tödö nono niha.
34 Wa lahundragö fefu nira'u andrö, ba danö, wa lawu'ai huku,
35 ba zanehe Wondrege Zalaŵa,
36 wa lafuyu'ö huhuo niha, ba hadia, lö i'ila So'aya?
37 Ha niha zanguma'ö, ba no itörö, na tenga moroi ba li Zo'aya?
38 Hadia, tenga umbu zi lö sökhi ba umbu zi sökhi göi mbawa Wondrege Zalaŵa?
39 Hadia wa mangarö-ngarö manö niha, sagötö ya'ia? Ba horönia ya mangarö-ngarö zamösana!

 III. Fangombakha horö 

40 Datafaigi döröŵada, ta'alu-alui, ba tafuli ita khö Yehowa!
41 Datafazaŵa dödöda ba tangada khö Lowalangi ba zorugo!
42 No elungu ita, ba no tandrotandrofö ita — ba lö nibe'eu aefa [da'ö].
43 No öfobalu-balu ndra'ugö fönu ba no ögohi ndra'aga, no öbubunu ndra'aga, lö fa'ahakhö dödö.
44 No öbalugö ndra'ugö lawuo, fa tebai isösö fangandrö.
45 No öbali'ö sasao ba sogoro niha ndra'aga, ba hunö niha baero.
46 No lafaboka mbawara khöma dozi si fa'udu khöma.
47 Fehokha mbu ba kohokoho gurakhama, ba fa'adudu ba fa'afufu.
48 Mangele daŵa hörögu, ba wa'afufu nono alawe andrö, ono niwada.
49 Mo'ala'ala manö hörögu, lö mamalö-malö,
50 balazi ifaigi moroi yaŵa, balazi ifaigi lala Yehowa, moroi ba zorugo.
51 Afökhö bakha dödögu ibe'e [taŵa] hörögu andrö, ba nono alawe andrö, banuada, fefu.
52 No lagohi ndra'o, nifolohi fofo, si fa'udu khögu, lö börö-börö,
53 no la'etu'ö nosogu ba gohokoho danö ba no lahawui ndra'o kara.
54 No ilawui högögu idanö, ba umane: si mate ndra'o.

 IV. Ifondrondrongo Lowalangi ba itolo nifakao 

55 Ba no u'angaröfi li döimö, ya'ugö Yehowa, moroi ba wondrege gohokoho.
56 Ba no öfondrondrongo we'aogu andrö: "Böi duhö dögi dalingau; okafui dödögu, tolodo!"
57 No ahatö ndra'ugö, me mu'aodo khöu, ömane: "Böi busi dödöu!"
58 No öfatunö huhuogu, ya'ugö Yehowa, no ö'orifi ndra'odo.
59 No ö'ila wamakao ya'odo andrö, ya'ugö Yehowa: ohe ba lala huhuogu andrö!
60 No anehe'ö dödöra ba wolau khögu, fefu nifakhaira khögu.
61 No örongo wango'ayara andrö, ya'ugö Yehowa, fefu nifakhaira khögu,
62 huhuo zi fa'udu khögu ba tödöra fa'udusa khögu, ma'öma'ökhö.
63 Faigi, ba wedadaora ba ba wemaosora, ba ayara ndra'odo.
64 Ya'ugö Yehowa zanulöni khöra, dali nilau dangara;
65 ö'abösi'ö dödöra — ba ya tohare khöra wangelifiu!
66 Ögohi ira ba wönumö ba öhori ira, barö mbanua khö Yehowa!

Faza 4

I. Föna, ba sohahau tödö Ziona, ba famakao iada'e 

1 Ha lö aitö gana'a andrö, ha lö atobali mbalaki, ba tetibo mani-mani ni'amoni'ö, ba watalinga newali fefu!
2 Ono matua omasiö andrö, ba Ziona, nifatimba balaki, ba no timba mbowoa tanö, nilau danga zamöbözi bowoa!
3 He asu ana'a, ba i'oro'ö mbagi zusu, ifaenu nononia; ba ono mbanuada andrö, alawe, ba no si lö fa'ahakhö dödö, no timba ganöwö ba danö si mate.
4 No falemba ba gararo lela nono sawuyu, ba wa'owökhi dödö andrö; mangandrö gö ndraono, ba lö same'e khöra.
5 Si manga gö sami mege, ba no mate olofo baewali; nifokaso baru luo mege ba wangahagi, ba no latalagui golawua.
6 Noa sa ebua horö mbanuada andrö, moroi ba horö Zodoma no, nibali'ö arö, ha mamö'i hörö wa'ara, ba tenga nibabaya tanga.
7 Safusi moroi ba mbötua zalaŵara, safusi moroi ba nösi zusu; soyo moroi ba duturu gara soyo nösira, no timba weremata nila nga'eura.
8 Ba noa sa'ae aitö moroi ba ndra'i mbowoa wamaigida, lö oroma döi niha, ba newali; falemba ba dölara gulira, no oköliköli, timba geu.
9 Ohahau dödö zi mate ba mbawa zi'öli mege, moroi ba zi mate olofo andrö; sariri manö, no timba nifahö tödö, me lö bua nowi.
10 Ira alawe sahakhö tödö, ba labe'e bawu nonora tangara; labali'ö öra, ba wa'adudu nono alawe andrö, ono mbanuada.
11 No i'oigö mbakhu-bakhu dödönia Yehowa, no ilau hola-hola wönunia andrö ba no i'ebua'ö galitö ba Ziona, si manga latalata.

 II. Horö Yeruzalema mbörö da'ö 

12 Lö'ö sa faduhu mena'ö dödö razo ba guli danö, ba he tödö nösi guli danö ma'afefu, wa atu'a ba mbawa göli Yeruzalema zanuwö ya'ira, emalira andrö.
13 Börö horö zama'ele'ö andrö khöra ba horö gere khöra, si no mame'e aduwa ba mbanua ndro zatulö, wa alau-lau ira, timba zau'a,
14 ba newali; si no ta'unö do ira, tobali tebai tababaya nukhara.
15 "Mihole'ö ami! Si ra'iö!" — lamanö fönara —, "mihole'ö ami! mihole'ö ami! böi fatöfa ami!" Na moloi ira ba na alau-lau, ba lamane niha baero: Lö tola sa'ae la'iagö da'e!
16 Ba Yehowa zamazawili ya'ira, lö'ö sa'ae ifaigi-faigi ira. Lö ba dödönia gere, lö sahakhö dödönia si no tohare huwa.
17 Ha wa'ara ariri manö höröda, wamaigi fangorifi khöda zaya-zaya gölö! Ba naha wanaro andrö khöda tadöna-döna niha, si lö manolo [ya'ita].
18 Ladarodarogö nihundragöda tanö, tobali tebai tatörö newali khöda; no ahatö wozu khöda, no irugi baŵada, fozu sa'ae.
19 Alio gahe zolohi ya'ita, moroi ba moyo ba dalu mbanua, lagohi ita ba hili, latarogö ita ba danö si mate.
20 Nosoda andrö [razo], nibayoini Yehowa, ba no alau ba lösu-lösu andrö khöra — ya'ia andrö, niŵa'öda tödöda: Ba lumönia auri ita, ba niha baero.

 III. Fameta'u Iraono Gedomo, somuso tödö 

21 Ya omuso dödöu, ya owua-wua, ya'ugö ono Ndraono Gedomo alawe sowanua ba danö Usi; irugi dania ndra'ugö göi mako andrö; mabu dania ndra'ugö ba öheta mbalu-balumö!
22 No abu'a gömöu, ya'ugö ono Ziona alawe, lö'ö sa'ae itibo'ö ndra'ugö; ba ömöu, ya'ugö ono Ndraono Gedomo, ono alawe, ba i'alui, ibokai horöu.

Faza 5

I. Fa'aila Yeruzalema 

1 He Yehowa, törö tödöu zi no göna ndra'aga; faigi, ba nehegö wa'ailama andre!
2 Si so khöma mege, ba no möi ba danga niha bö'ö, ba omoma ba no la'okhögö Dawa baero.
3 Si lö ama ndra'aga sa'ae, no lakha mbanua ninama.
4 Öma idanö, ba ni'öli, ba awena falukhaga geuma, na mabe'e mböli.
5 Falu'i khöma zolohi ya'aga; no erege dödöma, lö labe'e molombase ndra'aga.
6 No ma'oro'ö dangama ba Ndrawa Miserayi, ba ba Ndrawa Asiria, ena'ö masöndra zabönö öma.
7 No molalö ndra tuama; lö ya'ira sa'ae, ba ya'aga zolu'i olalöŵara.
8 Sawuyu zamatörö ya'aga; lö sangefa'ö ya'aga ba dangara.
9 Sata'u mate ndra'aga wangai göma; ba zi'öli nemali andrö, ba danö si mate.
10 No aitö gulima, hulö mbowoa, ba wa'afökhö wa'olofo andrö.
11 Ira alawe ba Ziona, ba no lahoröni, fabaya ono alawe, ba mbanua mado Yuda misa.
12 No lataŵi zalaŵa tangara, ba bawa zatua, ba lö ba dödöra.
13 Ono matua, ba no labe'e sanutu fakhe, ba salau-lau ndraono ba norora eu.
14 Lö'ö sa'ae möi ba mbawa göli zatua; ba no labato wolau biola ono matua.
15 No taya wa'omuso dödöma; no tobali fangarö-ngarö wanunöma.
16 No aekhu tou zaembu ana'a andrö moroi ba högöma: alai ndra'aga, me no mafazökhi horö!
17 Ba da'ö, wa tobali sofökhö dödöma; ba da'ö, wa no balunö höröma;
18 ba hili Ziona andrö, me no afufu, me ladörödörö asu gatua.

 II. Fangandrö fa'ahakhö dödö 

19 Ba ya'ugö Yehowa, ba si lö aetu fa'asalaŵa; dadaomamö andrö, ba götö-götö wa'ara.
20 Hana wa lö mamalö-malö ö'olifugö'ö ndra'aga, hana wa ö'erogö ndra'aga, sagötö ya'aga?
21 He Yehowa, halö mangawuli ndra'aga khöu, ba mafuliga; bohouni mbaŵama, si mane ba götö föna!
22 Ma no alua ötibo'ö ndra'aga; hadia, no falawu wönumö khöma?

HEZEKIELI

Faza 1

I. Fama'ele'ö lakhömi Yehowa khö zama'ele'ö andrö 

1 Me no arakha 30 fakhe ndra'o, me sodo ba ni'oloi'ö andrö ba mbewe Khebara, ba zi melima ba mbawa si öfa, ba teboka mbanua ba u'ila gangilata khö Lowalangi.
2 Ba zi melima ba mbawa da'ö (no töra mendröfa fakhe, me te'oloi'ö razo Yoyaki)
3 ba humede Yehowa khö Hezekieli, ono Mbusi, ere, ba danö Galedaia, ba mbewe Khebara, ba ira'u ia tanga Yehowa, ba da'ö.
4 Ba u'ila, ilabu angi sabölö-bölö, moroi yöu, ba fao lawuo sebua, ba alitö si no amaedola nimbayaini, ba si no moragi lawuo andrö, fasui, ba moroi bakha ba galitö andrö, ba so zihaga, timba dola garamba, si takile.

 II. Amuata zaliŵa-liŵa andrö, sauri, solu'i dadaoma Lowalangi 

5 Ba öfa nga'eu zi oroi bakha ba galitö andrö saliŵa-liŵa ba danö. Ba famaigida ya'ira, ba no monga'eu niha.
6 Ba dozi ira, ba öfa'öfa mbawa ba öfa'öfa gafi.
7 Ba ahera, ba no adölö, ba lalua kahera, ba no si mane lalu'a kahe nono zaŵi ba si takili, timba wa'atakile döla garamba si no mudukhu.
8 Ba barö gafira, ba tanga niha, föna ba furi ba faoma fatambai, öfa'öfa.
9 Ba bawa zi öfa andrö ba afira — oi si fatöfa ba nawöra gafi andrö — ba lö labali'ö ira, na mofanö ira, idölö manö ia zamösana.
10 Ba famaigida bawara, ba tanö föna, ba no bawa niha, ba ba gambölö, ba bawa zingo, ba zi öfa andrö, ba ba gabera, ba bawa zaŵi si matua, ba zi öfa andrö, ba bawa moyo, ba zi öfa, mibakha.
11 Ba afira, ba si no mubologö miyaŵa: dua-dua zi no fatöfa, ba dua-dua mbalu-balu mbotora.
12 Ba dozi, ba ladölö manö ira; heza i'o'ou ira Eheha, ba da'ö möi ira; ba lö laholehole'ö ira, na mofanö ira.
13 Ba ba gotalua zaliŵa-liŵa andrö, ba hulö mbo galitö, wamaigigu, hulö zulu sangörö-ngörö ba ba gotalua zaliŵa-liŵa andrö, ba sihaga galitö andrö, ba i'otarai galitö andrö gari mbanua.
14 Ba mangörö-ngörö zaliŵa-liŵa andrö, si mane haga gari mbanua.

 III. Gaolo ba gureta dadaoma andrö 

15 Ba me ufaigi na zaliŵaliwa andrö, ba hiza, ba sambuasambua gaolo ba danö, ba ngai zaliŵa-liŵa andrö si öfa nga'eu.
16 Ba gaolo andrö ba famazökhi ya'ia, ba famaigida, ba no timba wa'atakile weremata wirusi. Ba ha sambua wonga'eu zi öfa andrö; ba famaigida ba famazökhi ya'ia, ba hulö na bakha ba nawönia so zi sambua.
17 Miföna ba mifuri, ba faoma fatambai lasaŵa na mofanö; lö tobali, na mofanö.
18 Ba gama gaolo, ba no alaŵa ba sata'u ita; ba no si falawu hörö gama andrö, fasui, ba zi öfa andrö fefu.
19 Ba na mofanö zaliŵa-liŵa andrö, ba mofanö gaolo andrö, ba ngaira, ba na lafazaŵa ira moroi ba danö saliŵa-liŵa andrö, ba muzaŵa göi gaolo.
20 Heza ifatörö ira Eheha, ba da'ö lasaŵa, ba ero na lafazaŵa ira, ba fao göi gaolo, me no ba gaolo so Geheha zaliŵa-liŵa andrö.
21 Na mofanö da'ö, ba mofanö göi gaolo, ba na labadugö ira, ba ahono göi gaolo, ba na lafazaŵa ira, moroi ba danö, ba fao göi wezaŵa gaolo, me no ba gaolo so Geheha zaliŵa-liŵa andrö.

 IV. Dadaoma Yehowa, sihaga 

22 Ba yaŵa zaliŵa-liŵa andrö, ba so zi hulö mbanua si yaŵa, si takile, timba mbaluri, sata'u ita, no tebolosö yaŵara.
23 Ba barö zi hulö mbanua andrö, ba no tebolosö gafira, no faondra; ba no dua zageu gafi, balu-balu mbotora.
24 Ba urongo ruru gafira, no timba wegoso-goso nidanö sebua, timba mbanua khö Zi lö ambö fa'abölö; na mowaö-waö ira, ba timba werararara ba golombaseŵa zanuwö li weruru andrö; ba na labadugö ira, ba sadada manö gafira.
25 Ba terongo ruru yaŵa zi hulö mbanua andrö, yaŵara; ba na labadugö ira, ba sadada manö gafira.
26 Ba yaŵa zi hulö mbanua andrö, yaŵara, ba no hulö weremata nila wamaigida, amuata dadaoma, ba so zidadao ba dadaoma andrö, hulö niha wamaigida, yaŵa.
27 Ba u'ila haga, timba wa'atakile döla garamba, si takile, timba haga galitö, bakha ba nahia, i'otarai zi hulö zolania wamaigida, miyaŵa; ba i'otarai zi hulö zolania ba mitou, ba no hulö galitö, wamaigigu. Ba si tefasui ya'ia,
28 ba no haga: si mane dumi, ni'ilada ba lawuo na luo moteu, si manö wamaigida haga andrö, fasui. Si manö wa'oroma lakhömi Yehowa andrö wamaigigu. Ba me u'ila, ba ufalögu tou ndra'o. Ba urongo li zihede.

Faza 2

I. Famataro Hezekieli sama'ele'ö ba fangabe'e tödönia 

1 Ba imane khögu: He ono niha, zizio, ena'ö fahuhuodo khöu!
2 Ba möi ba dödögu, Geheha, me imanö khögu, da'ö zamazizio ya'odo, ba urongo li zi fahuhuo khögu.
3 Ba imane khögu: "He ono niha! Da'ufatenge ndra'ugö ba ma'uwu Gizeraeli andrö, ba niha andrö si no fa'ero, si no mangerogö ya'odo, ya'ira ba ira tuara mege, ba no la'erogö ndra'o, irugi ma'ökhö andre.
4 Ba niha sabe'e bawa ba sabe'e tandro ufatenge ndra'ugö, ba ömane khöra: Da'ö niŵa'ö Zo'aya Yehowa!
5 Ba he lafondrondrongo, ba he lö ba dödöra — me no niha sabe'e tandro ira —, ba ya aboto zui ba dödöra, wa no tefataro khöra zama'ele'ö.
6 Ba ya'ugö, ono niha, ba böi ata'ufi ira, ba he fehedera, ba böi ata'ufi, na amaedola lato ira khöu ba na amaedola za'a-sa'a mao, ba na tongo zi fatewu ndra'ugö yomo; böi ata'ufi wehedera, böi tokea'ö ibe'e bawara, me no niha sabe'e tandro ira.
7 Taroma ligu öfa'ema khöra, he lafondrondrongo, ba he lö'ö; no ha sambalö fa'abe'e dandro khöra.

 II. Sura, nitanö bakha fangarö-ngarö ba fa'ala-alaisa 

8 Ba ya'ugö, ono niha, ba fondrondrongo niŵa'ögu khöu; ya'ugö, ba böi sabe e tandro ndra'ugö, si mane niha sabe'e tandro andrö. Faboka mbawau ba a nibe'egu khöu."
9 Ba ufaigi, ba hiza danga ni'oro'ö khögu; ba sura ba danga andrö.
10 Ba ibologö fönagu, ba no musura ba dete ba barö, ngenungenu ba fangarö-ngarö ba fa'ala'alaisa nitanö bakha.

Faza 3

I. Famatenge sama'ele'ö andrö ba ma'uwu Gizeraeli sabe'e tandro 

1 Ba imane khögu: He ono niha, a zi so fönau; a nga'ölu zura andre, ba ae'e ba hede ba ma'uwu Gizeraeli.
2 Ba ufaboka mbawagu, ba ibe'e ögu nga'ölu zura andrö, ba imane khögu:
3 He ono niha, be'e ö dalumö ba ösi mbetu'amö nga'ölu zura andre, nibe'egu khöu. Ba u'a, ba ami ba mbawagu, timba ŵe ŵani,
4 Ba imane khögu: He ono niha, labu! ae ba ma'uwu Gizeraeli ba fa'ema khöra daroma ligu.
5 Tenga sa ba niha si lö aboto ba dödöda li ba tenga ba zabe'e lela, no ba ma'uwu Gizeraeli tefatenge ndra'ugö;
6 tenga ba ngawalö niha baero, si lö aboto ba dödöda li ba si no abe'e lela, si lö ö'ila li, no ba khöra ufatenge ndra'ugö. Ya'ira ba tenga si tebai aboto ba dödö niŵa'öu!
7 Ba ma'uwu Gizeraeli andrö, ba si lö edöna mamondrongo khöu, me no te khöra wamondrongo khögu; noa sa sabe'e angango ba sabe'e tödö ma'uwu Gizeraeli ma'afefu.
8 Ba hiza, ba u'abe'e'ö mbawau, si mane bawara, ba u'abe'e'ö gangangomö, si mane angangora: timba indra'indra,
9 sabe'e moroi ba gowe, gangangomö dania, ube'e. Böi ata'ufi ira, ba böi tokea'ö khöra, me no niha sabe'e tandro ira!
10 Ba imane khögu: He ono niha, taroma ligu andre fefu, niŵa'ögu khöu, ba ötanö ba dödöu ba öbe'e mbörö dalingau, ba wamondrongo!
11 Ba labu sa'ae, ba ae ba ni'oloi'ö andrö, iwami, ba hede khöra, ömane khöra. Da'ö niŵa'ö Zo'aya, Yehowa…! he lafondrondrongo, ba he lö'ö.

 II. I'ohe ia ba ni'oloi'ö andrö, ba mbewe Khebara, Eheha 

12 Ba ifazaŵa ndra'o Eheha ba urongo moroi furigu ruru ziheu sabölö-bölö, me ifazaŵa ia lakhömi Yehowa andrö, moroi ba nahania,
13 awö ruru gafi zaliŵa-liŵa ba danö andrö, si fabaya ba nawöra, awö ruru gaolo, si fao, awö ruru ziheu, sabölö-bölö.
14 Ba ifazaŵa ndra'o Eheha, i'ohedo misa, ba mowaö-waö ndra'o, sabu tödö ndra'odo, ba wehufa dödögu andrö, no tohare khögu danga Yehowa.
15 Ba urugi ni'oloi'ö andrö, ba Deli Abibi, ba mbewe Khebara, ba u'iagö da'ö khöra, fitu bongi ndra'o khöra, lö tödötödögu.

 III. Ba wamangelama si no mangerogö Lowalangi 

16 Ba me no irugi fitu bongi, ba so niŵa'ö Yehowa khögu, imane:
17 He ono niha, no ufataro ndra'ugö sanaro ma'uwu Gizeraeli, ba na örongo daroma ligu, ba öfangelama ira khögu, ö'o'ö niŵa'ögu.
18 Na uŵa'ö ba zi no mangerogö Lowalangi: Si mate ndra'ugö! ba na lö öfangelama ia, na lö hede-hedeu, ba wamangelama si no mangerogö Lowalangi, ba lalania elungua andrö, ba wangorifi ya'ia, ba si mate ia, ya'ia, si no mangerogö Lowalangi, börö horönia andrö, ba donia, ba ba dangau so, khöu usugi.
19 Ba na öfangelama zi no mangerogö Lowalangi, ba na lö iböhöli horönia, ba he lala elungua andrö khönia, ba si mate sa ia, börö horönia andrö, ba ya'ugö, ba sauri.
20 Ba na iböhöli wa'atulö dödönia satulö tödö, na ilau zi lö atulö, ba na ufatörö khönia zi te'ala ia, si mate ia, ba na lö nifangelamau ya'ia, ba si mate ia, ba horönia andrö, ba bua-buania si sökhi andrö, ba lö tebe'e harenia; ba donia andrö, ba ba dangau so, khöu usugi.
21 Ba na öfangelama zatulö tödö andrö, fa böi molalö ia, ba na lö mosala ia, ya'ia, satulö tödö andrö, ba sauri ia, me no öfangelama ia, ba ya'ugö, ba sauri [göi].

 IV. Ifuli to'ele lakhömi Yehowa ba mame'e oroisa Geheha 

22 Ba tohare khögu danga Yehowa ba da'ö, ba imane khögu Yehowa: Faoso, ae misa, ba ndraso andrö, ba ba da'ö muhededo khöu dania.
23 Ba maoso ndra'o, möido mitou ba ndraso, ba hiza, no so ba da'ö lakhömi Yehowa, si mane lakhömi andrö, ni'ilagu ba mbewe Khebara no; ba ufalögu tou ndra'o.
24 Ba möi ba dödögu Geheha, samazizio ya'o; ba humede ia khögu, imane khögu: Ae yomo ba nomou, ba kusi mbawandruhö furiu.
25 Ba hiza, ya'ugö ono niha, laböbö dania ndra'ugö, fa böi mangörö-ngörö ndra'ugö khöra.
26 Ba falemba lelamö ba gararou ube'e, ena'ö si lö hede ndra'ugö, fa böi möi'ö sanegu ya'ira, me no niha sabe'e tandro ira.
27 Ba na muhededo khöu, ba ubokai mbawau, ba ömane khöra: Da'ö niŵa'ö Zo'aya, Yehowa…! Sedöna mamondrongo, ba yamufondrondrongo, ba si lö edöna, ba yamubato! me no niha sabe'e tandro ira.

Faza 4

I. Famodomaisi fanuwö Yeruzalema 

1 Ba ya'ugö ono niha, halö gara tembo ba be'e fönau ba sua ba dete yaŵa wamaedo mbanua Yeruzalema.
2 Ba fazökhi mba'a-ba'a ba lau malige zanuwö khönia; lau fari khönia, fa'aso zanuwö ya'ia ba fasui ia famoto göli kara.
3 Ba khöu halö gali si'öli ba be'e ba'a-ba'a si'öli ba gotaluami mbanua, ba otahögö mbanua, ena'ö tobali nisuwö ia; ya'ugö zanuwö. Ya tobali famaedo da'ö ba ma'uwu Gizeraeli.
4 Ba ya'ugö, ba be'e ngaimö ba halö norou horö ma'uwu Gizeraeli andrö: götö wa si manö wemöröu tou, ba öbe'e langölangömö horöra.
5 Ba ha me uga fakhe horöra mege, ba ubali'ö ngaluo khöu — 390 ngaluo — ba langölangömö horö ma'uwu Gizeraeli andrö.
6 Ba na no ahöwö mbongi andrö khöu, ba fuli be'e ngaimö kambölö, ba be'e langölagömö horö ma'uwu Yuda, 40 wongi, döfidöfi, ba sara-sara ngaluo u'erai khöu.
7 Ba otahögö wanuwö Yeruzalema andrö, ba oro'ö khönia da'iomö, nifahoi baru, ba mama'ele'ö ndra'ugö khöra.
8 Ba hiza, ba uböbö ndra'ugö, fa tebai öbali-bali'ö ndra'ugö, irege no ahöwö khöu mbongi wanuwö andrö.

 II. Fa'ata'unö Ndraono Gizeraeli ba niha baero. Lofo ba Yeruzalema 

9 Ba halö khöu gandru ba se'iri ba harita niha ba harita side-ide ba rigi ba rigi ö manu, lau ba nahia ba bali'ö roti khöu; götö wa'ara andrö, wa öbe'e ngaimö tou, si 390 wongi, ö'a ia.
10 Ba ötulo göu, ba wemanga ya'ia, 20 rufia fanimba ma'ökhö; ba öfo'otalua wemanga.
11 Ba öu idanö, ba ösu'a göi, samba botoboto ma'ökhö, ba öfo'otalua göi wamadu.
12 Öbali'ö kue ze'iri, ba wemanga ya'ia, ba tai niha, soköli öbe'e eu, ba wogore ya'ia, ba zanehe ira.
13 Ba imane Yehowa: Si manö göi dania Ndraono Gizeraeli: Ö si ta'unö la'a ba mbanua niha baero, ba nitibo'ögu ya'ira.
14 Ba umane: He Yehowa, So'aya! Hiza, lö urai göna si ta'unö ba lö urai u'a zi mate, ba he nisasawi gutu ndru'u, i'otarai iraono ndra'o, irugi ma'ökhö andre, ba lö irai itörö mbawagu sobou.
15 Ba imane khögu: Ba hiza, ba utehe khöu dai zaŵi, salahi dai niha, eu göu andrö.
16 Ba imane na khögu: He ono niha, hiza, ufatö dania ba Yeruzalema zi'o öra andrö, ba ni tulo göra ba fao wa'abu dödö, na la'a ia, ba nisu'a nidanö, ba fao wa'atobali dödö, na labadu,
17 ena'ö sambö ö ba sambö idanö ira ba ena'ö faoma tobali dödöra, fa ariri ira, ba horöra andrö.

Faza 5

I. Amaedola: föda ba faliera 

1 Ba ya'ugö ono niha, halö khöu wöda satarö, be'e fanöwö; halö ia, ba fatörö ba högöu ba ba gambiu. Ba aefa da'ö, ba halö waliera, ba otölu mbu andrö.
2 Si saraö, ba ötunu ba galitö, ba dalu newali ba mbanua, na no numalö mbongi wanuwö andrö, ba si saraö, ba öhalö, ba fazawili ba zi fasui, ötimba si'öli, ba si saraö, ba öfazawili ba nangi, ba usöbi zi'öli moroi furi!
3 Ba ha ma'ifu öhalö, ba öfabu'u ba watalinga mbarumö.
4 Ba öhalö zui da'ö ma'ifu, ba ötibo'ö ba galitö, ötunu. Ba da'ö i'otarai alitö sanörö ma'uwu Gizeraeli ma'afefu. Ba ömane ba ma'uwu Gizeraeli fefu:

 II. Eluaha: huku nifatörö ba mbanua Yeruzalema 

5 Da'ö niŵa'ö Yehowa, So'aya: Da'ö Yeruzalema andrö, nitaru'ögu ba hunö niha baero, si no tefasui tanöbö'ö.
6 Ba ya'ira, ba no sabe'e tandro, lö la'o'ö huku andrö khögu, no sebua horö ira, moroi ba niha baero, ba no lafadaö nifakhoigu, moroi ba niha ba danö bö'ö misa, si tefasui ya'ira. No lö ba dödöra huku andrö khögu, ba nifakhoigu andrö, ba lö la'o'ö.
7 Andrö wa imane So'aya, Yehowa: Me no sabe'e tandro ami, moroi ba niha baero, si tefasui ya'ami, me no lö ni'o'ömi nifakhoigu ba me lö nitöngönimi huku andrö khögu, me lö'ö na'i ni'o'ömi huku ba niha baero andrö ba ngaimi,
8 andrö wa imane So'aya, Yehowa: Hiza, ulau sa'ae khömi, ufatörö huku khömi, ba zanehe niha baero.
9 Ba ulau khömi zi lö urai ulau ba si lö'ö sa'ae ulau göi dania, börö zogoro ita andrö khömi, fefu.
10 Tobali la'a dania nonora ira ama, ba khömi, ba la'a namara iraono, ba ufatörö khömi huku, ba si tosai ya'ami, ba ufazawili misa ba zi fasui fefu.
11 Andrö: "ba wa'aduhu wa'aurigu" iŵa'ö Yehowa, u'erogö göi ami, börö me no mita'unöi ni'amoni'ö andrö khögu sihokha mbuda andrö khömi ba sogoro ita, fefu, ba lö ahakhö dödögu wamaigi ya'ami ba si lö alimagö ami khögu, ube'e.
12 Si saraö ya'ami, ba si mate ba wökhö waba ba sahori ba lofo, ba khömi, ba si saraö, ba si mate ba mbaŵa zi'öli, ba zi tefasui ya'ami, ba si saraö [si tosai], ba ufazawili ba nangi misa, ba usöbi zi'öli moroi furira.
13 Ba akha ahori wönugu ba uhonogöi wa'abao dödögu ba khöra andrö, ba u'okafui dödögu, ena'ö aboto ba dödöra, wa no ya'o, Yehowa, zihede ba wa'aukhu dödögu ba khöra.
14 Ba ubali'ö tanö si mate nahami, ube'e börö wangehera ya'ami, ba niha baero, si tefasui ya'ami, ba zanehe zanörö fefu.
15 Ba tobali börö wangehera ami ba börö wanandraŵa, fanenaŵa, ba börö wa'atobali dödö, ba niha baero, si tefasui ya'ami, na ufatörö khömi huku ba wönu ba ba wa'abao dödö, ba fotu ba wönu. Ya'o, Yehowa, zanguma'ö.
16 Na u'efa'ö khöra nono wana lofo andrö, safökhö, famakiko andrö, ni'efa'ögu dania, ba wamakiko ya'ami, ba na lö aetu ufatörö khömi lofo, ba ufatö khömi zi'o andrö, si'o ömi,
17 ba ufatörö khömi lofo ba utu ndru'u, ena'ö si lö ono ami labe'e, ba itörö ami fökhö waba ba fa'aduwa ndro, ba si'öli ufatörö khömi. Ya'odo, Yehowa, zanguma'ö!

Faza 6

Fama'ele'ö ba hili Ndraono Gizeraeli andrö:

 I. Te'otu'ö dania wame'e adu andrö, ba tobali lö ato zi tosai niha 

1 Ba so niŵa'ö Yehowa khögu, imane:
2 He ono niha, otahögö hili Ndraono Gizeraeli andrö ba ama'ele'ö nitandrösaigö ba da'ö,
3 ömane: He ya'ami hili Ndraono Gizeraeli, mifondrondrongo niŵa'ö Zo'aya, Yehowa! Imane So'aya, Yehowa ba hili andrö ba ba hili-hili, ba ba mbombo ba ba ndraso andrö: Hiza, ufatörö khömi zi'öli ba ufufu hili-hili andrö khömi.
4 Ba nidudugö naha wame'e sumange andrö khömi ba nirasa nadu luo andrö, ba föna nadumi utibo'ö tou nibunu andrö khömi.
5 Boto zi mate ba Ndraono Gizeraeli, ba utou'ö tou föna nadura, ba tölami, ba ufazawili, ufasui naha wame'e sumange andrö khömi.
6 Ba danömi misa fefu, ba banua sadudu dania ba hili-hili si no afufu, ena'ö si lö mu'oguna'ö sa'ae naha wame'e sumange khömi, ba si no adudu, si no murasa nadumi ba si no muheta, si no mutuli'ö tou nadu luo andrö ba si no muhori nifazökhi dangami andrö.
7 Ba so zi mate nibunu ba khömi, ena'ö aboto ba dödömi, wa ya'odo Yehowa.
8 Ba na so ösa, banuami, saefa ba mbawa zi'öli, ba niha baero misa, na nifazawili ami ba danö zotanö,
9 ba itörö todö zoloi andrö khömi, ba niha baero, ba ni'oloi'ö ya'ira, nibotogu tödö andrö, si no fa'ero, si no mangerogö ya'o, awö hörö, si lö aefa-aefa ba nadu, timba ba zohorö, ba ogoro ira ira, börö zi lö sökhi andrö, nilaura sogoro ita andrö.
10 Ba aboto ba dödöra, wa tenga faya me udaö'ö-daö'ö wamatörö famunu andrö khöra, ya'o, Yehowa.

 II. Fa'ala'alaisa ba khö Ndraono Gizeraeli 

11 No imane So'aya, Yehowa: Lau dataŵo ba börö-börö danö ba lau wa'ala'alaisa ba zogoro ita andrö fefu, ba ma'uwu Gizeraeli, me si'öli ba lofo ba fökhö waba wamunura dania.
12 Saröu, ba ba wökhö waba tekiko, ba sahatö, ba ba mbawa zi'öli mate, ba si tosai, si lö göna da'ö, ba ba lofo mate, ba tobali u'oigö wönugu ba khöra andrö.
13 Ba ya aboto ba dödömi wa ya'o Yehowa, na no so tou ba ngai nadura nibunu andrö khömi ba zi tefasui naha wame'e sumange andrö khöra, ba hili-hili salaŵa fefu ba ba zuzu hili fefu, dozi börö geu ba dozi börö manawa sabölö bulu, ba nitunura samohua ba nadura fefu.
14 Ba u'oro'ö dangagu, ba khöra andrö, ubali'ö tanö si mate ba si lö niha-niha danöra, i'otarai danö si mate andrö, irugi Ribela, ba naha mbanuara fefu; ba ya aboto ba dödöra, wa no ya'o Yehowa.

Faza 7

I. Amozua Ndraono Gizeraeli 

1 Ba so niŵa'ö Yehowa khögu, imane:
2 Ba ya'ugö ono niha, ba ömane: Da'ö niŵa'ö Zo'aya, Yehowa, ba danö Ndraono Gizeraeli andrö: So moroi sa gamozua; ba mbalö danö ma'a'öfa, ba amozua sa'ae.
3 Itörö'ö sa'ae amozua ba ufatörö khöu wönugu ba uhuku ndra'ugö, dali mbua-buau andrö, ba u'otu'ö ndra'ugö ba zogoro ita andrö khöu, fefu.
4 Ba lö ahakhö dödögu wamaigi ya'ugö, lö alimagö ndra'ugö khögu, ufatörö sa'ae khöu wotu ba mbua-buau andrö, ba bakha ba hunömi dania so zogoro ita andrö khömi; ba ya aboto ba dödömi, wa no ya'o Yehowa.
5 Da'ö niŵa'ö Zo'aya, Yehowa: Famakiko, hiza, so moroi sa wamakiko!
6 Amozua sa'ae so moroi sa gamozua, isaŵa ndra'ugö, hiza ia moroi sa!
7 Itörö'ö famakhö, ya'ugö niha ba danö; irugi inötö, no ahatö mbaŵa, baŵa wa'atobali dödö ba tenga baŵa wa'iki, ba hili.
8 Ba lö ara tö, ba uhawui ndra'ugö fa'abao dödögu andrö ba u'oigö wönugu ba khöu andrö, ba uhuku ndra'ugö, dali mbua-buau andrö, ba ufatörö khöu wotu, ba zogoro ita andrö khöu, fefu.
9 Ba lö ahakhö dödögu wamaigi ya'ugö, ba lö alimagö ndra'ugö khögu. Ufatörö khöu nifatörö, dali mbua-buau andrö, ba ba hunömi dania so zogoro ita andrö khömi; ba ya aboto ba dödömi, wa no ya'o, Yehowa, zamago ya'ami.
10 Hiza mbaŵa andrö; hiza ia! alua dakula, mobowo zi'o, mobulu hokha andrö!
11 Maoso wamakao andrö, fotu ba zi lö atulö; ma'ifu lö ya'ira sa'ae, lö si tosai sato andrö, lö si tosai si no fahöna, ba lö sange'esi ya'ira.
12 Irugi baŵa, no ahatö luo andrö: böi omuso dödö zowöli ba böi abu dödö zaniaga; tesao sa'ae wönu ba zi no ato andrö.
13 Lö'ö sa ifuli möi ba danga zamawa ni'amawa andrö, he ŵa'ae lö mate ia na; lö mamöhöi wönu andrö, ba zi no ato andrö fefu. Ba dozi ira, ba lö falukha wa'abe'e, börö horöra andrö.

 II. Lö fulitö sa'ae 

14 Milau dorofe, mifa'anö fefu hadia ia, ba samösa lö salua möi ba wasuwöta, me no tesao wönugu ba zato andrö fefu.
15 Baero, ba si'öli, ba yomo ba mbanua, ba fökhö waba, ba lofo. Si so baero ba mbenua, ba si mate ba mbawa zi'öli, ba si so yomo ba mbanua, ba ni'a lofo ba fökhö waba.
16 Ba na so zoloi ösa, ya'ira andrö, ba timba mburu'u ba mbawa danö dania ira, sangarö-ngarö fefu — ba horönia mangarö-ngarö zamösana.
17 Adada danga fefu ba sangulu mbalöduhi.
18 Ba sonukha nukha ba wa'abu dödö ira ba si tehawu fa'ata'u; fa'aila ba mbawara fefu, ba dozi högö, ba si batule.
19 Firöra, ba latibo'ö tou ba newali, ba ana'ara, ba sasao laŵa'ö. Tenga sa sangorifi ya'ira wiröra ba ana'ara, na baŵa wönu Yehowa andrö; no tenga fangabuso ba wa'atebakhara andrö, ba tenga ösi dalura noa sa tobali tandraŵa horö ia khöra.
20 Ba no labe'e börö wayaŵasa gana'ara lakhömira andrö, ba no labali'ö adura andrö, sogoro ita, sihokha mbuda andrö khöra; andrö wa ubali'ö sasao ia khöra.
21 Ba ululu nirabu niha bö'ö ia, ahulua wondrege zebua horö ba guli danö, ena'ö lafatörö ba zalakha.
22 Ba u'erogö ira, ba ndramufatörö ba zalakha girö-girögu andrö, hana na möi zorabu ba hana na lalau zalakha khönia.
23 Fazökhi rate; me no anönö danö fange'e ba me no anönö mbanua horö.

 III. Fondrege zafaitö niha baero zamakiko ya'ira 

24 Ba ufatörö sa'ae wondrege zafaito niha baero, hana na da'ö zangokhögö omora, ba u'ezosi sa'ae wayaŵasa zabölö andrö, ba akha telau zalakha ba ni'amoni'ö andrö khöra.
25 So wa'ata'u, ba la'alui wangorifi, ba lö falukha:
26 Si fatete manö wamakao ba si lö aetu duria [sata'u ita]; ba lazofu-zofu gangilata khö zama'ele'ö, ba ba gere, ba taya lala, ba ba zatua, ba taya wamolala tödö.
27 Sabu tödö razo, ba salaŵa, ba i'onukha wa'atobali dödö, ba sadada danga niha ba danö, lö döladöla. Bua-buara ube'e dali wolau khöra, ba huku ba khöra ube'e dali wanguhuku ya'ira, ba ya aboto ba dödöra, wa no ya'o Yehowa.

Faza 8

I. Angilata: sogoro ita andrö ba Yeruzalema 

1 Ba ba ndröfi si önö, ba zi melima ba mbaŵa si önö, me dumadaodo ba nomogu, ba me dumadao fönagu zatua mado Yuda, ba ira'udo tanga Yehowa.
2 Ba ufakhölödo, ba u'ila wamaedo, hulö niha wamaigigu; i'otarai löwi-löwinia mitou, ba alitö, ba miyaŵa, ba hulö haga, timba wa'atakile döla garamba si takile.
3 Ba i'oro'ö zi hulö danga, ituyu mbugu ba ifazaŵado ba dalu mbanua Eheha ba i'ohedo ba Yeruzalema, ba gangilata khö Lowalangi, ba zinga mbawandruhö ibe'e ndra'o, bawandruhö tanö bakha, miyöu, ba zi so adu andrö, börö wa'olohu Yehowa.
4 Ba hiza, ba so ba da'ö lakhömi Lowalangi Ndraono Gizeraeli, si mane fangilagu ya'ia no, ba ndraso.
5 Ba imane khögu: He ono niha, fakhölö'ö miyöu! Ba me ufakhölödo miyöu, ba hiza, ba so ba zinga mbawandruhö ba naha wame'e sumange, tanö yöu, nadu börö wa'olohu andrö.
6 Ba imane khögu: He ono niha, hadia, ö'ila nilaura ba da'ö? No sogoro ita sabölö-bölö nilau ma'uwu Gizeraeli ba da'e, tobali lötolalö u'erogö ni'amoni'ö andrö khögu; ba so na dania ni'ilau sabölö ogoro ita, baero da'ö!

 II. Mame'e adu zatua ba ira alawe ba ere, ba gosali 

7 Ba i'ohedo ba zinga mbawa göli ba golayama. Ba me ufakhölödo, ba hiza zatöla göli kara.
8 Ba imane khögu: He ono niha, törö göli andrö! Ba me utörö göli, ba hiza mbawandruhö.
9 Ba imane khögu: Ae bakha ba faigi zogoro ita, sabölö-bölö andrö, nilaura ba da'ö!
10 Ba me möido bakha, ba me ufaigi, ba hiza ngawalö wamaedo guökuö sihokha mbuda, ba famaedo gurifö niha, ba adu ma'uwu Gizeraeli fefu nisua ba mbagolö, fasui.
11 Ba so niha, 70 satua ma'uwu Gizeraeli, ba Ya'asania, ono Zafano, ba hunöra bakha, solohe ya'ira, ba no dozi ira naha wanunu kumöyo ba danga, numalö miyaŵa hua zimbo gumöyö andrö.
12 Ba imane khögu: Hadia, no ö'ila, ya'ugö ono niha, hadia nilau zatua Ndraono Gizeraeli, ba zogömi-gömi, ba mbate'e nadu khönia ilau zamösana. Lamane sa dödöra: Lö i'ila ita Yehowa, no iheta ia ba danöda Yehowa.
13 Ba imane na khögu: So na dania ni'ilau, baero da'ö, sogoro ita sabölö-bölö, nilaura!
14 Ba i'ohedo ba zinga mbawandruhö ba gosali Yehowa, tanö yöu, ba hiza ndra'alawe sidadao ba da'ö, sange'esi Tamusi andrö.
15 Ba imane khögu: Hadia, no ö'ila, ya'ugö ono niha? So na dania ni'ilau sogoro ita, sabölö-bölö moroi ba da'ö.
16 Ba i'ohedo ba golayama gosali Yehowa, tanö bakha; ba mato 25 niha ba da'ö, ba zinga mbawandruhö ba gosali Yehowa, ba gotaluara gewe'ewe andrö naha wame'e sumange, sangerogö osali Yehowa ira ba si otahögö atumbukha luo ba sangalulu ba luo, ba gatumbukha.
17 Ba imane khögu: Hadia, no ö'ila, ya'ugö ono niha? Hadia, ambö na ba ma'uwu Yuda wolau sogoro ita andrö, nilaura ba da'e, wa lanönöi [na göi] danö famakao awöra, awö wa lö aetu la'andrö wönugu? ba hiza, ba la'ago'ago duturu geu sauri.
18 Ba ya'odo göi, ba fönugu ufatörö khöra: lö ahakhö dödögu, wamaigi ya'ira ba lö alimagö ira khögu. Ba he ebua dania lira wangarö-ngarö khögu, ba lö ufondrondrongo.

Faza 9

I. Angilata: Mala'ika si daönö, samunumunu niha, awö niha samaru baru gere 

1 Ba mu'ao ia khögu, ebua linia, imane: So moroi sa wotu mbanua andrö, ba no so ba danga zamösana wanudugö.
2 Ba hiza moroi sa niha, daönö, la'otarai mbawa göli tanö si yaŵa, tanö miyöu, sara wanudugö ba danga zamösana, ba baru tarafali mbaru zi samösa ba fanura ba löwi-löwinia. So ira ba la'iagö ba ngai naha wame'e sumange töla garamba andrö.
3 Ba no iheta ia lakhömi Yehowa andrö, no iröi Kerubi andrö, si so ia yaŵa mege, isaŵa doyo mbawandruhö ba gosali; ba mu'ao ia khö zamaru tarafali andrö, si so fanura andrö ba löwi-löwi.
4 Ba imane khönia Yehowa: Törö mbanua, talu Yeruzalema andrö, ba fotandra gangango niha andrö sangarö-ngarö, sabu tödö ba zogoro ita andrö fefu, nilau ba mbanua andrö!
5 Ba ba nawönia, ba imane — irongo tögi dalingagu —: Mi'o'ö ia, mitörö mbanua ba milau khöra, böi ahakhö dödömi, wamaigi ya'ira, ba böi alimagö ira khömi!
6 Si no tohare huwa ba ono matua ba ono alawe ba iraono ba ira alawe, ba mi'ö'ötö tou; ba dozi zi so tandra, andrö, ba böi mibabaya. Ba ni'amoni'ö andrö khögu mibörötaigö! Ba labörögö ba zatua andrö, si so ba golayama gosali.
7 Ba imane khöra: Mita'unöi gosali ba mibe'e anönö newali boto nibunu! Milabu! Ba möi ira ba lalau ba mbanua andrö.

 II. Te'ombakha'ö geluaha gangilata andrö khö Hezekieli 

8 Ba me la'ö'ötö tou niha, me no toröido furi, ba ufalögu tou ndra'o, mu'aodo, umane: He So'aya, Yehowa, hadia, öfalua wangohori si tosai Iraono Gizeraeli, wangahawui Yeruzalema fönumö andrö?
9 Ba imane khögu: No ebua sibai horö ma'uwu Gizeraeli ba he horö ma'uwu Yuda, ba no anönö danö fange'e, ba banua, ba no anönö famuyu'ö huku, lamane sa dödöra: "No iheta ia ba danö Yehowa", ba: "Lö i'ila Yehowa."
10 Ba lö'ö sa'ae göi ahakhö dödögu, wamaigi, ba lö alimagö ira khögu: usulöni khöra mbua-buara andrö!
11 Ba i'ombakha'ö sobaru tarafali andrö, si so fanura ba löwi-löwi, imane: No u'o'ö niŵa'öu khögu.

Faza 10

I. Oroisa khö zobaru baru gere, ba wamazaewe bo galitö ba Yeruzalema 

1 Ba ufakhölödo, ba hiza, ba yaŵa zi hulö mbanua andrö, yaŵa högö Kerubi andrö, ba so zi hulö weremata nila; oroma yaŵara zi hulö wamaedo dadaoma zalaŵa.
2 Ba imane khö zobaru tarafali andrö: Ae bakha ba gotalua gaolo andrö, tou Kerubi, gokhöi mbo galitö ba gotalua Kerubi andrö, ba fazaewe yaŵa mbania Yeruzalema! Ba möi ia bakha, anehe ndra'o.
3 Ba ba gambölö gosali so Kerubi andrö, me möi ia bakha, ba inönöi golayama tanö bakha lawuo andrö.
4 Ba ifazaŵa ia lakhömi, iröi Kerubi andrö, isaŵa doyo mbawandruhö gosali, ba anönö gosali lawuo andrö, ba olayama, ba anönö haga lakhömi Yehowa.
5 Ba terongo ruru gafi Kerubi, irugi golayama tanö baero sibai, no timba li Lowalangi Si lö ambö fa'abölö, na muhede ia.
6 Ba me iŵa'ö khö zobaru tarafali andrö: Halö galitö ba gotalua gaolo andrö, ba gotalua Kerubi, ba möi ia bakha, i'iagö ba ngai gaolo.
7 Ba i'oro'ö dangania Kerubi andrö ba galitö ba gotalua Kerubi, ituyu [ösa] ba ibe'e ba danga zobaru tarafali andrö, ba ihalö ba mofanö.

 II. Angilata andrö, lakhömi Yehowa 

8 Ba oroma ba Kerubi andrö zi hulö danga niha, barö gafira.
9 Ba ufaigi, ba hiza gaolo ba ngai Kerubi andrö, öfa, sambua Kerubi, ba sambua gaolo ba ngainia, ba gaolo andrö, ba no timba wa'atakile weremata wirusi, wamaigigu.
10 Ba famaigida ya'ia, ba no fagölö-gölö, ma'a'öfa, hulö na bakha ba gaolo zi zambua so zi sambua.
11 Ba na mofanö, ba öfa rozi lala; lö labali'ö ira, na mofanö; ba ni'otahögö zi sambua la'o'ö; lö labali'ö ira, na mofanö.
12 Ba ösira ma'asambua ba hulura ba tangara ba afira ba he gaolo andrö, ba no anönö hörö, fasui, ba zi öfa andrö.
13 Ba urongo, me tebe'e töi gaolo andrö "dawuyu nangi."
14 Ba öfa bawa zambua. Bawa zi zambua, ba bawa zaŵi si matua, ba si sambua, ba sobawa niha, ba fanete da'ö, ba sobaŵa zingo, ba fanete da'ö, ba sobawa moyo.
15 Ba lafazaŵa ira Kerubi andrö. Ya'ia manö ni'ilagu no, ba mbewe Khebara.
16 Ba na mofanö Kerubi andrö, ba fao gaolo andrö, ba ngaira, ba na labologö gafira Kerubi, ba wamazaŵa ya'ira moroi ba danö, ba lö tebulö ba ngaira gaolo.
17 Ba na labadugö ira Kerubi, ba tebato göi gaolo, ba na lafazaŵa ira Kerubi, ba fao göi gaolo, me no so bakha geheha zaliŵa-liŵa andrö.
18 Ba iheta ia ba doyo mbawandruhö gosali lakhömi Yehowa ba i'iagö yaŵa Kerubi.
19 Ba labologö gafira Kerubi, lafazaŵa ira moroi ba danö — anehe ndra'o, me aefa ira ba fao gaolo andrö. Ba la'iagö zinga mbawandruhö gosali, tanö ba gatumbukha luo, ba yaŵara so lakhömi Lowalangi Ndraono Gizeraeli.
20 Ya'ia zaliŵa-liŵa andrö, ni'ilagu no, dayadaya Lowalangi Ndraono Gizeraeli. Ba u'ila, wa Kerubi.
21 No öfa'öfa mbawara ba öfa'öfa gafira, ba barö gafira, ba no si hulö danga niha.
22 Ba bawara andrö, ba no si mane bawa ni'ilagu no ba mbewe Khebara; famaigida ya'ia ba si ndruhu göi; ba idölö manö ia zambuana.

Faza 11

I. Horö zatua mbörö wamakao Yeruzalema andrö 

1 Ba ifazaŵado Eheha ba i'ohedo ba zinga mbawandruhö gosali Yehowa tanö ba gatumbukha luo, si otahögö atumbukha; ba 25 niha ba da'ö, ba zinga mbawandruhö, ba u'ila ba khöra zalaŵa, Ya'asania, ono Asuri ba Felatia, ono Mbenaya.
2 Ba imane khögu: He ono niha, da'ö niha andrö sangalui famakiko, samakhai tödö si lö sökhi ba mbanua andre,
3 sanguma'ö: "Lö alio sibai ginötö wolau omo: bowoa mbanua, ba diwo nirino ita!"
4 Ba ama'ele'ö ba khöra, ama'ele'ö, ya'ugö ono niha!
5 Ba ihawuido Eheha Yehowa, ba imane khögu: Ömane: Da'ö niŵa'ö Yehowa: Si manö wehedemi, ya'ami ma'uwu Gizeraeli, ba hadia zi tesao ba dödömi, ba noa sa'ae aboto ba dödögu.
6 Ato nibunumi yomo ba mbanua andre, no mibe'e anönö newali nibunu tou.
7 Andrö wa imane So'aya Yehowa: Nibunumi andrö, ni'ö'ötömi tou, da'ö ndriwo andrö ba banua mbowoa! Ba ya'ami, ba niheta ba mbanua.
8 Si'öli mi'ata'ufi, ba si'öli ufatörö khömi, iŵa'ö So'aya, Yehowa.
9 Ba uheta ami ba mbanua, ube'e ba danga niha bö'ö ami ba ufatörö khömi huku.
10 Si'öli wamunumi dania, ba nola danö Ndraono Gizeraeli uhuku ami, ba ya aboto ba dödömi wa no ya'o Yehowa.
11 Böi tobali bowoa khömi mbanua ba tenga diwo ami bakha; ba nola danö Ndraono Gizeraeli uhuku ami.
12 Ba ya aboto ba dödömi ba da'ö, wa no ya'o Yehowa, si lö ni'o'ömi nifakhoinia ba si lö nitöngönimi huku; no huku niha baero, si tefasui ya'ami, mi'o'ö.
13 Ba fatua mama'ele'ö ndra'o, ba no mate Welatia, ono Mbenaya. Ba ufalögu tou ndra'o, mu'aodo, ebua ligu, umane: Alai ndra'o, ya'ugö So'aya, Yehowa, hadia, öfalua sa'ae wangohori si tosai Iraono Gizeraeli?

 II. Fama'ele'ö wamazawili Iraono Gizeraeli 

14 Ba humede khögu Yehowa, imane:
15 He ono niha, talifusömi, iwami, si tengabö'ömi ba ma'uwu Gizeraeli fefu, orudu, niŵa'ö mbanua Yeruzalema: "No aröu gotaluara Yehowa; khöma no mutehe danö, okhötama!"
16 Andrö wa ömane: Da'ö niŵa'ö Zo'aya, Yehowa: Ya'ia, no ube'e ba zaröu ira, ba niha baero, no ufazawili ira ba danö zotanö, ba no ha ma'ifu ni'amoni'ö ndra'o khöra, ba danö andrö misa, si no larugi.
17 Andrö wa ömane: Da'ö niŵa'ö Zo'aya, Yehowa: Ba u'ozaragö ami ba niha baero andrö ba u'owuloi ami moroi ba danö andrö misa, ba nifazaewe ya'ami, ba ube'e khömi danö Ndraono Gizeraeli.
18 Ba larugi dania da'ö, ba lahori ba danö zihokha mbuda andrö khöra, fefu, awö zogoro ita andrö, fefu.
19 Ba ube'e khöra dödö si bohou, ba Eheha si bohou ube'e ba dödöra bakha; tödö kara andrö, ba uheta barö doto, ba ube'e khöra dödö nagole,
20 ena'ö la'o'ö nifakhoigu ba ena'ö latöngöni huku andrö khögu ba ena'ö latörö; ba banuagu dania ira ba Lowalangira ndra'odo.
21 Ba na so zadöni tödö ba zogoro ita andrö khöra ba ba zihokha mbuda andrö, khöra usulöni wolaura! — iŵa'ö So'aya, Yehowa.

 III. Iheta ia ba Yeruzalema lakhömi Yehowa andrö 

22 Ba labologö gafira Kerubi andrö, ba fao khöra gaolo andrö, ba yaŵara so lakhömi Lowalangi Ndraono Gizeraeli.
23 Ba ifazaŵa ia lakhömi Yehowa, moroi ba dalu newali mbanua, ba i'iagö zuzu hili, tanö ba gatumbukha luo, na ta'otarai mbanua.
24 Ba ifazaŵa ndra'o Eheha, i'ohedo ba danö Ndrawa Galedaia, ba ni'oloi'ö andrö, ba gangilata. Eheha Lowalangi zolohe ya'o. Ba iheta ia khögu angilata andrö, ni'ilagu mege.
25 Ba u'ombakha'ö ba ni'oloi'ö andrö daroma li Yehowa fefu, nifa'ele'önia khögu.

Faza 12

I. Yamufa'anö ia Hezekieli ba wa'awu'a 

1 Ba humede khögu Yehowa imane:
2 He ono niha, bakha ba hunö niha sabe'e tandro soso ndra'ugö, ba hunö niha si so hörö, ba wangila niha, ba lö sa la'ila niha, ba si so tögi dalinga, ba wamondrongo ba lö'ö sa larongo li niŵa'ö khöra, me no niha sabe'e tandro ira.
3 Ba ya'ugö ono niha, ba faigi khöu zoguna ba wa'awu'a, ba aheta'ö, ba zi ma'ökhö, ba zanehe ira; öheta'ö ba nahiamö, ba ösaŵa mbanua bö'ö, ba zanehe ira, — ma atö latöngöni, noa sa niha sabe'e tandro ira!
4 Ba zi ma'ökhö, ba zanehe ira, öbe'e tou gama-gamamö, gama-gama ba wa'awu'a; ba ya'ugö, ba na owi mofanö'ö, ba zanehe ira, amaedola wa'aheta nifofanö.
5 Otöla'ö göli, ba zanehe ira, ba ötörö da'ö, we'amöi baero.
6 Öfa'ele'ö khöra, na ö'angalisigö gama-gamamö; ba zi bongi mofanö'ö ba öbalugö mbawau, fa lö ö'ila danö. Ube'e famaedo ndra'ugö ba Ndraono Gizeraeli.
7 Ba u'o'ö niŵa'ö khögu: gama-gamagu, ba ba zi ma'ökhö u'ohe tou, amaedola gama-gama ba wa'aheta, ba tanötanö owi, ba utola'ö göli tangagu; ba me bongi, ba u'angalisigö gama-gamagu ba u'ohe baero, ba zanehe ira.

 II. Ba wangoloi'ö salaŵa ba banua Yeruzalema tetandrösaigö gamaedola andrö 

8 Ba ba zanguhulö wongi, ba humede khögu Yehowa, imane:
9 He ono niha, hadia, lö niŵa'ö ma'uwu Gizeraeli, niha sabe'e tandro andrö: "Hadia nilaumö andrö?"
10 Ömane khöra: Da'ö niŵa'ö Zo'aya Yehowa: Ba zalaŵa tetandrösaigö niŵa'ö andre, ba Yeruzalema, ba ba ma'uwu Gizeraeli fefu banuara.
11 Ömane: Famaedo ndra'o khömi; Nilaugu andrö, ba itörö ira dania: ba danö niha bö'ö te'oloi'ö ira dania.
12 Ba salaŵa andrö, ba khöra, ba i'angalisigö gama-gamania ba ba zi bongi aheta ia. Latöla'ö dania göli, lalania; ba bawania, ba ibalugö, ena'ö lö i'ila ia niha, ba ya'ia, ba ena'ö lö i'ila danö.
13 Ba uhawui ia u'ö andrö khögu, ba alau dania ia ba gu'ögu, ba u'ohe ba Mbabeli ia, ba danö Ndrawa Galedaia; ba lö'ö sa i'ila hörönia, ba ba da'ö mate ia dania.
14 Ba awönia andrö, tohu-tohu dangania, ba sabölö andrö khönia fefu, ba ufazawili misa, ba zi fasui, ba usöbi zi'öli, moroi furira.
15 Ba ya aboto ba dödöra, wa no ya'o Yehowa, na ufazaewe ira ba niha baero ba ba danö misa.
16 Ba usaigö ösa, si lö atoto, banuara, si lö mate ba mbawa zi'öli ba ba lofo, ba ba wökhö waba, ena'ö ladunö-dunö ba niha baero misa zogoro ita andrö khöra, fefu, ba niha nirugira dania, ena'ö aboto ba dödöra, wa no ya'o Yehowa.

 III. Iraono Gizeraeli, ba sege-ege dania ba wemanga göra 

17 Ba so na niŵa'ö Yehowa khögu, imane:
18 He ono niha, sanizi-nizi ndra'ugö dania ba wemanga göu, ba sogikhi tödö ba sabu tödö, ba wamadu idanö,
19 ba ömane ba niha ba danö: Da'ö niŵa'ö Zo'aya, Yehowa, nitandrösaigö ba mbanua Yeruzalema, ba danö Ndraono Gizeraeli: sabu tödö ira dania, ba wemanga göra ba sihokha bu, na labadu nidanö; ena'ö tanö si mate dania danöra, si no aheta si fahöna mege, börö horö niha ba danö andrö, fefu.
20 Ba banua andrö, si so niha iada'e, ba tobali si lö niha dania, ba tanö si mate danö, ena'ö aboto ba dödömi, wa no Yehowa ndra'odo.

 IV. Lö zi lö alio göna ira huku andrö 

21 Ba so zui niŵa'ö Yehowa, khögu, imane:
22 He ono niha, hadia khömi niŵa'ö andrö ba danö Ndraono Gizeraeli, na lamane: Lö'ö manö i'ila irugi baŵa ba tobali manö si lö boto gangilata fefu?
23 Andrö wa ömane khöra: Da'ö niŵa'ö Zo'aya, Yehowa: Da'u'etu'ö niŵa'ö andrö, fa böi sa'ae laŵa'ö-ŵa'ö Iraono Gizeraeli! Ömane sa'ae khöra: Itugu ahatö mbaŵa andrö ba eluaha gangilata andrö, fefu.
24 Böi sa'ae ta'ila ba ma'uwu Gizeraeli gangilata si lö boto, ba he fama'ele'ö faya.
25 Ya'odo a'i, Yehowa, zihede, uŵa'ö niŵa'ögu, ba itörö dania. Lö mogasa sa'ae, ba götömi andre, ya'ami niha sabe'e tandro; so niŵa'ögu, ba itörö göi ube'e! — iŵa'ö So'aya, Yehowa.
26 Ba so niŵa'ö Yehowa khögu, imane:
27 He ono niha, hiza, lamane dödöra ma'uwu Gizeraeli: Angilata andrö, ni'ilania, ba ba wa'ara dania, ba götö furi nifa'ele'önia andrö.
28 Andrö wa ömane khöra: Niŵa'ögu andrö fefu, ba lö mogasa sa'ae: taroma ligu andrö niŵa'ögu, ba itörö dania! — iŵa'ö So'aya, Yehowa.

Faza 13

I. Fama'ele'ö nitandrösaigö ba zama'ele'ö sofaya andrö 

1 Ba so niŵa'ö Yehowa khögu, imane:
2 He ono niha, ama'ele'ö, nitandrösaigö ba zama'ele'ö andrö ba Ndraono Gizeraeli, ömane ba zama'ele'ö nikhoi dödöra andrö: Mifondrondrongo li Yehowa!
3 Da'ö niŵa'ö Zo'aya, Yehowa: Alai zama'ele'ö andrö, si lö tödö, solo'ö manö nikhoi dödöra, si no tenga ni'ila höröra.
4 No timba nasu gatua ba gadudula mbanua zama'ele'ö andrö khömi, ya'ami Iraono Gizeraeli.
5 Lö si möi ami miyaŵa ba zatöla göli, ba lö nikölinimi ma'uwu Gizeraeli, ba wangabe'e'ö ya'ami ba wasuwöta na baŵa Yehowa.
6 Si lö boto mege la'ila ba faetasa faya, ya'ira andrö, si'ao mege: "Niŵa'ö Yehowa", ba lö nifatenge Yehowa ya'ira ba no sombalo-mbaloi, ena'ö itörö niŵa'ö andrö.
7 Hadia, tenga angilata si lö boto ni'i'ilami ba tenga faetasa faya wehedemi, ba no mimane: "Niŵa'ö Yehowa", ba lö sihede ndra'odo.
8 Andrö wa imane So'aya, Yehowa: Me no si lö boto wehedemi ba me no faya ni'ila hörömi, ba ulau sa'ae khömi! — iŵa'ö So'aya Yehowa.
9 Ilau ba zama'ele'ö andrö tangagu, ba zama'ele'ö si no mangi'ila si lö boto, ba si no mama'ele'ö faya; tebai monaha ira ba mbanuagu andrö, ba ba zura nga'ötö ma'uwu Gizeraeli, ba lö latanö döira, ba lö tola larugi danö Ndraono Gizeraeli; ba ya aboto sa'ae ba dödömi, wa no So'aya, Yehowa, ndra'odo.
10 Börö me no lafaelungu mbanuagu wanguma'ö: "Fa'atulö", ba zi lö fa'atulö sa atö, ba na lalau göli kara banuagu, ba ya'ira zolau betua fangafusi.
11 Ba ömane sa'ae ba zolau betua andrö: Ya adudu! Si ndruhu, ufatörö deu sabölö-bölö, fangahanigö ya'ia; aekhu ba danö deu kara ba ilau angi sabölö-bölö.
12 Ba adudu sa'ae göli kara andrö. Hadia, lö lasofu dania khömi: Heza so mbetua andrö, nilaumi?
13 Andrö wa imane So'aya, Yehowa: Ya'ia, ilau angi sabölö-bölö ube'e, ba wa'abao dödögu andrö ba teu sabölö-bölö fangahanigö, lua-lua wönugu ba teu kara, bakhu-bakhu dödögu, ba wangohori.
14 Ba ududugö sa'ae göli andrö, nilaumi betua, ulau tou ba danö, ena'ö oroma dayadayania; sadudu ia ba ya'ami, ba si tekiko ba da'ö, ba ya aboto ba dödömi, wa no ya'odo Yehowa!
15 Ba u'oigö wa'abao dödögu ba göli kara andrö, ba ba zolau betua khönia, ba imane dania khömi: Lö'ö sa'ae öli kara andrö ba lö'ö sa'ae solau betua,
16 sama'ele'ö andrö ba Ndraono Gizeraeli, sama'ele'ö nitandrösaigö ba Yeruzalema ba sangi'ila angilata fangorifi khöra, me lö'ö sa atö fangorifi! iŵa'ö So'aya Yehowa.

 II. Fama'ele'ö nitandrösaigö ba zama'ele'ö ira alawe 

17 Ba ya'ugö ono niha, otahögö nono mbanuami alawe, sama'ele'ö nikhoi dödöra, ba ama'ele'ö nifaudugö khöra, ömane:
18 Da'ö niŵa'ö Zo'aya, Yehowa: Alai ndra'alawe andrö, sanagu luniluni mbulökha fefu ba samazökhi balu-balu högö, sondrozigö niha, he iraono ba he zatua, ba wogaigö niha. Hadia, edöna mifa'u'u ösa khömi?
19 Ba no mibe'e ba zalakha ndra'o, ba mbanuagu, ha mato matonga kata fakhe mböli gölömi ba mato dua mbawa kue, ba wamunu niha, salakha lö mate ena'ö, ba ba wangorifi niha, si lö tola auri ena'ö, me milau waya ba mbanuagu, si no samondromondrongo faya.
20 Andrö wa imane So'aya, Yehowa: Hiza, ulau ba luniluni andrö khömi fondra'umi niha, timba wondra'u wofo, ba usöbi ba dangami, ba u'efa'ö niha andrö nira'umi, nifamoloi fofo.
21 Ba ure'a mbalu-balu andrö khömi, ba u'efa'ö ba dangami mbanuagu andrö, fa böi sa'ae ahulua ira ba dangami, ba ya aboto ba dödömi, wa no ya'odo Yehowa.
22 Me no mibusi dödö niha satulö tödö, falimosa, me lö omasi ndra'o lafakao ira, ba me no mi'abe'e'ö danga zi no mangerogö Lowalangi, ena'ö lö iböhöli mbua-buania si lö sökhi andrö, fa lö mate ia.
23 Ba böi sa'ae mi'ila zi lö boto ba böi sa'ae milau waetasa, u'efa'ö sa'ae ba dangami mbanuagu andrö, ba ya aboto ba dödömi, wa no ya'o Yehowa.

Faza 14

I. Satua mbanua samini tödö 

1 Ba möi khögu niha, satua Ndraono Gizeraeli, ba mudadao ira fönagu.
2 Ba so niŵa'ö Yehowa khögu, imane.
3 He ono niha, no la'aro'ö ba dödöra nadura niha andrö ba no labe'e fönara, tandraŵa horöra; ba hadia, utehe khöra lasofu khögu hadia ia?
4 Ba hede khöra, ömane: Da'ö niwa'ö Zo'aya, Yehowa: Dozi Iraono Gizeraeli, sangaro'ö ba dödöra adura ba same'e fönara tandraŵa horöra, ba si möi khö zama'ele'ö dania, ba ya'odo, Yehowa, zanguma'ö li khöra, ba wa'afahöna nadura andrö,
5 ba wombaya tödö ma'uwu Gizeraeli, me no la'erogö ndra'o, ba nadura andrö fefu.
6 Andrö wa ömane ba ma'uwu Gizeraeli: Da'ö niŵa'ö Zo'aya Yehowa: Mifalalini gera-erami, ba miböhöli nadumi andrö ba mi'erogö zogoro ita andrö khömi fefu.
7 Dozi ma'uwu Gizeraeli sa, ba niha bö'ö, si no fatewu ba Ndraono Gizeraeli, si fabali khögu, ba sangaro'ö ba dödöra adura, ba same'e fönara, tandraŵa horöra andrö ba si möi khö zama'ele'ö dania, ba wanofu khögu ba huhuo hadia ia khöra, ba ya'odo, Yehowa, zanguma'ö li khöra.
8 Utöngö niha si manö ba ube'e tandra ira ba amaedola ba uhori ira ba mbanuagu andrö, ena'ö aboto ba dödömi, wa no ya'o Yehowa.
9 Ba na ibe'e nifowöhö ia sama'ele'ö, ba wanguma'ö li, ba no ya'o, Yehowa zamowöhö sama'ele'ö andrö, ba u'oro'ö dangagu khönia ba ubunu ia ba hunö mbanuagu Iraono Gizeraeli.
10 Ba lalu'i horöra, fagölö-gölö ira zala zanofu zala zama'ele'ö andrö,
11 ena'ö lö'ö sa'ae elungu ma'uwu Gizeraeli wangerogö ya'o, ba böi sa'ae lata'unöi ira, ba horöra andrö fefu; ya banuagu ira ba Lowalangira ndra'odo, iŵa'ö So'aya, Yehowa.

 II. Huku satulö huku andrö nifatörö Yehowa 

12 Ba so na niŵa'ö Yehowa khögu, imane:
13 He ono niha, na mosala khögu niha ba danö, heza, na faröi ira khögu, ba na ubabaya ira, na ufufu wangabe'era andrö, öra, na ufatörö khöra lofo ba na uhori ba danö niha, fabaya uriföra,
14 ba na so ba danö andrö niha andrö si datölu: Noakhi ba Danieli ba Yobi, ba ha ya'ira zauri, ba wa'atulö dödöra andrö, — iŵa'ö So'aya, Yehowa.
15 Na u'ohe ba danö gutu ndru'u ena'ö lahori ndraono, ena'ö lö niha-niha sa'ae, ena'ö tanö si mate sa'ae, si lö sanörö, börö gutu ndru'u andrö,
16 ba na so ba danö niha andrö, si datölu, ba faya wa no sauri ndra'o, iŵa'ö So'aya, Yehowa, na so zauri labe'e, he ono matua, ba he ono alawe: ha ya'ira zauri, ba tanö, ba tobali tanö si mate.
17 Ba ma na si'öli ufatörö ba danö andrö, na umane: "Yatumörö danö andrö si'öli!" ba na uhori ba danö niha,
18 fabaya uriföra, ba na so ba danö niha andrö, si datölu, ba faya, wa no sauri ndra'o, iŵa'ö So'aya, Yehowa, na so zauri labe'e, he ono matua, ba he ono alawe; ha ya'ira zauri.
19 Ba ma na fökhö waba ufatörö ba danö andrö, ba na ulau khöra wönugu andrö, irugi ndro, ba wangohori ba danö niha, fabaya uriföra,
20 ba na so ba danö ndra Noakhi, Danieli, Yobi, ba faya, wa no sauri ndra'o, iŵa'ö So'aya, Yehowa, na so zauri labe'e, he ono matua, ba he ono alawe; ha ya'ira zauri, ba wa'atulö dödöra andrö.
21 Ba imane sa'ae So'aya, Yehowa: Ba na ufatörö ba Yeruzalema wotu andrö khögu, si öfa balö, si lö sökhi: Si'öli ba lofo ba utu ndru'u ba fökhö waba, ba wangohori ba danö niha, fabaya uriföra.
22 ba hiza, ba so zi tosai ba danö, ni'orifi, sangoloi'ö ono matua ba ono alawe. Da'ö dania zi möi khömi, ba mi'ila mbua-buara, awö nilaura, ba arara dödömi, ba wamakao andrö nifatörögu ba Yeruzalema, ba ngawalö hadia ia, fefu, nifatörögu khöra.
23 Ba tobali arara dödömi labe'e, na anehe ami mbua-buara, awö nilaura, ba aboto ba dödömi, wa no tenga si lö börö, me ulau khöra nilaugu andrö fefu, iŵa'ö So'aya, Yehowa.

Faza 15

Nitunu Yeruzalema, timba ŵeŵe nagu, si lö guna 

1 Ba so niŵa'ö Yehowa khögu, imane:
2 He ono niha, hadia zi tohude ŵeŵe nagu, moroi ba duturu geu satoru moroi ba hogu geu ba gatua?
3 Hadia, so zangai ya'ia, samali'ö fakake, hadia ia, hadia so zamali'ö saita ya'ia, ba wanaitagö ngawalö hadia ia wakake?
4 Hiza, ö galitö labe'e ia; ba na no akhozi mbalönia faföfö, ba na no ifelai alitö dalunia göi, ba hadia, so na gunania dania ba ngawalö hadia ia?
5 Hiza, me lö sakhozi na ia, ba lö gunania, ba wolau hadia ia; ba mendrua manö tebai la'oguna'ö ia ba da'ö, na no i'a alitö ba na no akhozi ösa.
6 Andrö wa imane So'aya Yehowa: Timba döla nagu ba ngai geu ba gatua, nihonogöigu ö galitö, ube'e dania mbanua Yeruzalema andrö.
7 Ba utöngö ira: No aefa ira ba galitö, ba alitö zui zi manga ya'ira dania, ba ya aboto ba dödömi, wa no ya'o Yehowa, na utöngö ira.
8 Ba ubali'ö tanö si mate danö, me no faröi ira, iŵa'ö So'aya Yehowa.

Faza 16

Amaedola ndra'alawe sohorö Yeruzalema.

 I. No ifaigi ia Yehowa ba wa'anumania ba no ifohu 

1 Ba so niŵa'ö Yehowa khögu, imane:
2 He ono niha, tegu Yeruzalema ba zogoro ita andrö khöra, ömane:
3 Da'ö niŵa'ö Zo'aya, Yehowa, ba mbanua Yeruzalema: Si otarai ya'ugö ba börötamö, ba no ba danö Ndrawa Gana'ana: Tuau, ba Iraono Gamori, ba aweu, ba Iraono Kheti.
4 Ba ba wa'atumbumö andrö, me luo tumbu ndra'ugö, ba lö mutaba wusömö ba lö mufemondri ndra'ugö, ba wangehao ösiu, ba lö mudukhu asio ndra'ugö ba lö mulölö.
5 Lö sahakhö tödö ya'ugö, ba wolau khöu hadia ia, da'ö, ba wangahakhösi tödö ya'ugö. No nitibo'ö baero ba mbenua ndra'ugö, — awai zi so ba dödöra nosou, me luo tumbu ndra'ugö.
6 Ba utörö ndra'ugö, ba anehedo, me manaranara ndra'ugö, oi do, ba umane khöu: Ya'ugö andrö ba ndro andrö khöu, tou, ba ni'orifi ndra'ugö! umane khöu: sauri ndra'ugö, ba ndro andrö khöu!
7 Ba no u'oya'öndra'ugö, timba wa'oya rozi ngawalö ndru'u ba danö, ba no manöi'ö, ebua ndra'ugö, ba no tobali fondrege omasiö ndra'ugö: no afosu ndra'ugö, ba no itugu abölö mbumö, ba si lö nukha na ndra'ugö, si lö balu-balu.
8 Ba utörö ndra'ugö, ba u'ila'ö, ba hiza, ba no irugi baŵa wa'omasi khöu. Ba ubologö gambalagu balu-balumö, ubalugö ndra'ugö, me no lö nukhau, ba fawu'u li ndra'o khöu, möido ba hölu, iŵa'ö So'aya, Yehowa, ba no khögu sa'ae ndra'ugö.
9 Ba ufemondri'ö ba nidanö, usasai ndro andrö khöu ba ubayoini fanikha ndra'ugö.
10 Ba ufonukha ndra'ugö nukha nifola'ala'a, ba wanoso, ba ufobadagahe uli zaŵi nasi ndra'ugö; ba ufolembe ndra'ugö lembe tarafali ba salendra suto ube'e khöu.
11 Ba u fo'aya ndra'ugö ba ube'e göla ba mbulökhamö ba aya ba mbagiu.
12 Ba aya ba nikhumö ba saeru dalinga ba dalingau ba takula si sökhi sibai ba högöu.
13 Ba no nifo'aya ndra'ugö, aya ana'a ba aya firö, ba nukhamö, ba no tarafali, awö nukha sola'ala'a. Ba fakhe samohua ba ŵe ŵani ba fanikha göu ba tobali si maulu wa'asökhiu ba ökhamö wa'asalaŵa.
14 Ba ebua duriamö ba niha baero misa, börö wa'asökhiu andrö, me no a'oi so, ba wangehao andrö, nibe'egu khöu, iŵa'ö So'aya, Yehowa.

 II. Ba no ilulu wa'asökhinia ba no mohorö ia 

15 Ba no öbe'e fa'abe'e dödöu wa'asökhimö andrö, ba mohorö ndra'ugö, börö duriamö andrö, öhöna wohorömö andrö ba zanörö fefu, ölulu ndra'ugö.
16 Ba öhalö nukhamö andrö ösa, ba öbe'e tufo ba hili-hili andrö khöu, sola'ala'a ba da'ö, ba mohorö-horö'ö ba da'ö — si lö irai ba si lö'ö sa'ae göi dania.
17 Ba öhalö nayamö andrö, ana'agu ba firögu, nibe'egu khöu, ba öbali'ö famaedo ndramatua, ba mohorö'ö khöra.
18 Ba öhalö nukhamö, sola'ala'a andrö, ba öbe'e nukhara; ba fanikha andrö khögu ba kumöyö khögu, ba öbe'e sumangera.
19 Ba kue andrö khögu, nibe'egu khöu, hamo si sökhi andrö khögu, ba no öbe'e-be'e sumangera, samohua; si manö mege, iŵa'ö So'aya, Yehowa.
20 Ba öhalö nonou matua ba onou alawe, ni'adonogömö khögu, ba ötaba, öra; hadia, sambö na wohorömö andrö,
21 wa ötaba na göi nonogu matua ba wame'e khöra, wa no ötutunu öra.
22 Ba ba zogoro ita andrö khöu fefu ba ba wohorö-horömö, ba lö'ö sa itörö tödöu götö me ono sawuyu ndra'ugö, me lö nukhau, me lö balu-balumö, ba me manaranara'ö tou ba me oi do ndra'ugö!
23 Ba nönö-nönö zi lö sökhi andrö khöu fefu, — Alai ndra'ugö, alai ndra'ugö! — iŵa'ö So'aya, Yehowa,
24 ba ölau khöu nose ba öfazökhi khöu hili-hili ba golayama misa fefu.
25 Ba ngai waerua lala fefu öfazökhi khöu hili-hili ba öbe'e ba zalakha wa'asökhimö andrö, dozi sanörö, ba öfolala khöu; no öhöna wohorömö.
26 Mohorö'ö ba nono matua Ndrawa Miserayi, si faola tanö khöu, sebua ösi; ba ötohugö na wohorömö, ba wangandrö fönugu.
27 Ba hiza, ba no u'oro'ö dangagu yaŵau ba no u'ambösi nihonogöi khöu, ba no ululu ndra'ugö ba wa'atebakha zi fa'udu khöu andrö, ono Ndrawa Wilisiti alawe, si no aila ba mbua-buamö fohorö andrö.
28 Ba no mohorö'ö ba Ndrawa Asiria, ba tebai abuso ndra'ugö; no mohorö'ö khöra ba tebai aföli'ö.
29 Ba no ötohu-tohugö na wohorömö ba danö zaniaga andrö, ba danö Galedaia, ba he ba da'ö göi, ba lö saföli ndra'ugö.
30 No si tebakha sibai dödöu! iŵa'ö So'aya, Yehowa — wa no ölau da'ö fefu, nifolou zohorö, si no maulumaulu,
31 wa no ödozigö waerua lala, wolau ose khöu, ba he ewali fefu, wamazökhi hili-hili khöu; ba no tenga zui si mane sohorö, sanguma'ö no ambö luo, ndra'ugö.
32 He alawe sohorö-horö, solulu ya'ia ba mbö'ö, lö lai wa no modonga ndra'ugö!
33 Dozi ira alawe sohorö, ba manema buala, ba ya'ugö, ba mamuala ba zomasi ya'ugö fefu, no öbe'e gana'a, ena'ö möi ira khöu, moroi ba zi fasui fefu, ba wohorö khöu.
34 Ba no tobali ba khömö andrö, no tenga si mane huku ba ndra'alawe bö'ö, ba wohorö-horömö andrö, no tenga nigohi ndra'ugö, no ya'ugö zame'e luo, ba lö'ö sa mufoluo ndra'ugö. No tobali ba khömö andrö.

 III. Ba te'otu'ö sa'ae ba wohorö andrö 

35 Ba me no si manö, ya'ugö sohorö-horö, ba fondrondrongo li Yehowa!
36 Da'ö niŵa'ö Zo'aya, Yehowa: Me no mulau zaila'ö, ba me no mufa'ele'ö zi lö balu-balu khöu, ba wohorö-horömö andrö ba zomasi ya'ugö, ba ba nadumö andrö fefu, sihokha mbuda, ba börö na göi ndro ndraonou andrö, nibe'eu sumangera,
37 ba hiza ba u'ozaragö fefu zomasi ya'ugö, ba zi no omasiö ndra'ugö, ba somasi ndra'ugö, fabaya si lö edöna'ö ba si no te khöu öwa'ö. U'ozaragö ira khöu ba ufahoi mbalu-balu zaila'ö, ba zanehe ira, ena'ö la'ila zaila'ö andrö fefu.
38 Ba uhuku ndra'ugö, huku zohorö ufatörö khöu, huku ndra'alawe sange'e, ba ube'e aduwa ndromö, ba wönugu andrö ba ba wa'olohugu.
39 Ba ube'e ba dangara ndra'ugö, ba ladudugö noseu andrö ba lafufu hili-hili andrö khöu ba laheta khöu nukhamö ba lahalö nayau ba si lö nukha sa'ae ndra'ugö, si lö balu-balu labe'e.
40 Ba falukha dania ira, udumö, ba latebu kara ndra'ugö ba la'ö'ötö ndra'ugö si'öli.
41 Ba latunu nomou ba lafatörö khöu huku, ba ato ndra'alawe bö'ö samaigi-maigi, ba lö'ö sa'ae utehe sohorö-horö ndra'ugö, ba lö tola sa'ae öbe'e luora ba wohorö andrö.
42 Ba u'okafui wönugu ba khöu andrö, dohö wa'olohugu khöu, ba lö hede-hedegu sa'ae, ba lö'ö sa'ae mofönudo.
43 Me lö itörö tödöu mege, he wisa me ono sawuyu ndra'ugö, ba me no ö'andrö wönugu ba ngawalö andrö fefu, ba hiza, ba usulöni sa'ae khöu mbua-buau andrö! iŵa'ö So'aya, Yehowa, ba hadia, lö nifazökhiu fondrege horö, nönö-nönö zogoro ita andrö khöu fefu?

 IV. Ebua horönia, moroi ba horö Zodoma ba moroi ba horö Zamaria 

44 Hiza, dozi solau amaedola, ba laböbögö khöu, lamane: "No famaedo nina nono alawe".
45 Ono ninau ndra'ugö, ono ninau andrö, sanuzu tödö mege fo'omonia, fabaya ononia. Ba no talifusö dalifusöu ndra'ugö, sanuzu tödö fo'omora ba onora: Iraono Kheti gawemi ba Iraono Gamori duami.
46 Samaria ga'au ira alawe, ya'ia ba ononia alawe, si so ba ngaimö, ba gabera, ba akhiu andrö, si so ba gambölöu, ba ya'ia Zodoma ba ononia alawe.
47 Ba no tenga lalara nitörömö ba tenga sogoro ita khöra nilaumö; lö arara, ba tedou walösökhi mbua-buamö fefu, moroi ba mbua-buara.
48 Faya wa no sauri ndra'o, iŵa'ö So'aya, Yehowa, na no irai ilau akhiu Sodoma ba ononia alawe nilaumi onou alawe!
49 Hiza, da'ö horö nakhiu Sodoma: Hokha, ba fa'afahöna mbalazo ba fa lö fa'abu dödö zi falukha ia, ba ononia alawe, ba si numana ba sambö balazo, ba lö latolo.
50 Fayaŵa ira ba lalau zogoro ita fönagu; ba uheta ira, me u'ila da'ö.
51 Ba lö'ö na'i matonga horömö nifazökhi Zamaria; no abölö-bölö wolaumö sogoro ita andrö, moroi khöra, ba tobali no öbu'a ba hulu ndra talifusöu, ba zogoro ita andrö fefu, nilaumö.
52 Ba ötaha sa'ae göi wa'ailamö, ya'ugö andrö, me no möi'ö samu'a ba hulu ndra talifusöu, ba horömö andrö, ba zi no ölau sogoro ita, sabölö-bölö, moroi ba nilaura, ba tobali satulö moroi khöu ira. Ba yagö aila sa'ae, ba ötaha wa'ailamö, me no hulö zatulö dalifusömö öbe'e.

 V. Ba ifuli zui na ihakhösi tödö ira dania Yehowa ba ifuli fawu'u li ba Yeruzalema 

53 Ufuli sa'ae uhakhösi tödö ira, Sodoma ba ononia alawe ba Samaria ba ononia alawe, ba uhakhözi tödö göi ndra'ugö, ba khöra u'ohe ndra'ugö,
54 ena'ö ötaha wa'ailamö, ena'ö aila ndra'ugö ba nilaumö andrö fefu, na arara dödöra öbe'e.
55 Ba talifusoöe andrö, Sodoma ba ononia alawe, ba lakhamö si mane föna, ba Samaria ba ononia alawe, ba lakhamö, ba ya'ugö ba onou alawe, ba mikhamö si mane föna.
56 Ba lö nitörö liu Sodoma, talifusöu andrö, götö wayaŵasamö andrö,
57 me lö oroma na walösökhimö, si mane me luo la'o'aya ndra'ugö ono Ndraono Gedomo alawe, awö zi tefasui ya'ira fefu, ono Ndrawa Wilisiti alawe, sango'aya ya'ugö, fasui.
58 Fohorömö andrö ba sogoro ita andrö khöu, ba no ölu'i, iŵa'ö So'aya, Yehowa.
59 Da'ö sa niŵa'ö Zo'aya, Yehowa: Usulöni khöu nilaumö, me ö'ositengagö wahölusa andrö ba me ödudugö wawu'usa li andrö.
60 Ba ya'o, ba lö olifudo wawu'usa li andrö, me fawu'u li ndra'o khöu, me iraono ndra'ugö, ba [ufuli] fawu'u li khöu, sirugi si lö aetu.
61 Awena dania itörö tödöu mbua-buamö andrö ba aila ndra'ugö, na öhalö khöu ndra ga'au andrö, fabaya akhiu, na ube'e onou ira, ba tenga ba wawu'usa li andrö khöu.
62 Ba ulau fawu'u li khöu, ba ya aboto ba dödöu, wa no ya'o Yehowa.
63 Ena'ö itörö tödöu, ba ena'ö aila'ö, fa lö hede-hedeu sa'ae, ba wa'aila andrö, na ube'e aefa khöu nilaumö andrö fefu, iŵa'ö So'aya, Yehowa.

Faza 17

I. Amaedola: hogu geresi ba ŵeŵe nagu 

1 Ba so niŵa'ö Yehowa khögu, imane:
2 He ono niha, lau dahö-dahö ba amaedola ba ma'uwu Gizeraeli, ömane:
3 Da'ö niŵa'ö Zo'aya, Yehowa: No so moroi sa moyo sebua, sebua sibai afi, sanau sibai bu, no a'oi so mbu si sökhi la'a-la'a; isaŵa hili Libano ba ifatö hogu geresi.
4 Ikhete mbadöbadö ba i'oloi'ö ba danö zaniaga; ba mbanua soya lafo ibe'e.
5 Ba ihalö zinanö ba danö, sara, ba itanö ba kabu, ba zabölö idanö ibe'e, timba mbou.
6 Ba auri ba tobali ŵeŵe nagu sanana tou ba danö, ba tobali aköi mangawuli khönia gasinia ba barönia so ŵa'ania. Ba me no tobali ŵeŵe nagu, ba fadahadaha ia, i'oro'ö ndrahania.
7 Ba so moyo bö'ö, sebua ba sebua afi ba sabölö bu, ba hiza, ba ifaudugö ia ŵa'ania ŵeŵe nagu andrö ba i'oro'ö khönia ndrahania, ena'ö khönia isöndra nidanö, ba tenga ba gowoto andrö nitanö ya'ia,
8 he ŵa'ae no ba danö si sökhi ba sabölö idanö tetanö ia mege, ena'ö modaha ia ba ena'ö mowua, ena'ö tobali ŵeŵe nagu si no maulu fa'asökhi.
9 Ba ömane: Da'ö niŵa'ö Zo'aya, Yehowa: Hadia, si sökhi maö lua-lua dania? Hadia, lö ideha dania ŵa'ania [sananö ya'ia mege], ba lö iteu mbuania, fa aleu lehelehenia fefu? Ba tenga ba wa'abölö danga, ba tenga ba wa'ato niha, na ideha ŵa'ania.
10 Ba hiza, ba no sinanö ia; ba hadia, si sökhi maö lua-lua dania? Hadia, lö alua manö aleu, na göna ia angi moroi ba gatumbukha luo, lö aleu ia ba gowoto andrö, ba nitanö ya'ia?

 II. Eluahania, nitandrösaigö khö razo Sedekia 

11 Ba so niŵa'ö Yehowa khögu, imane:
12 Ömane ba niha sabe'e tandro andrö: Hadia, lö aboto ba dödömi geluaha da'ö? Ömane: Hiza, no möi ba Yeruzalema razo Mbabeli ba no ifara'u'ö razora, awö gumandru sebua khönia, ba no i'ohe khönia ba Mbabeli.
13 Ba no ihalö göi nga'ötö razo, ba no fawu'u li ia khönia, no ibe'e ba hölu, ba salaŵa ba danö, ba no i'ohe,
14 ena'ö böi ebua wa'asalaŵa, ena'ö böi fayaŵa [razo] ba fa böi iwu'ai wawu'usa li andrö khönia, ena'ö aro.
15 Ba no fabali ia khönia, ba no ifatenge zinenge ba danö Miserayi, ena'ö lafa'ohe'ö khönia kudo ba ena'ö lafatenge niha. Hadia, si sökhi maö lua-lua da'ö? Hadia, sauri maö zolau si mane da'ö? Hadia, auri ia, na no idudugö wawu'usa li andrö?
16 Faya wa no sauri ndra'o, iŵa'ö So'aya, Yehowa, na tenga ba mbanua razo andrö mate, ba mbanua razo andrö, samali'ö razo ya'ia mege, si no isawö si möi ia ba hölu mege, awö wawu'usa li andrö, khönia ba Mbabeli bakha mate ia.
17 Ba Fara'o andrö, ba lö'ö sa itolo ia sabölö khönia, ba he ba wa'ato niha khönia, ba wasuwöta, na lako'o fari dania ba na lalau malige, ba wangohori niha, sato sibai.
18 Noa sa isawö zi no möi ia ba hölu mege, me no iwu'ai wawu'usa li andrö: he ŵa'ae no fara'u tanga ira, ba no ilau zui da'ö fefu; ba lö auri ia ba da'ö.
19 Andrö wa imane So'aya, Yehowa: Faya wa no sauri ndra'o, na lö usulöni khönia wahölusania andrö, ba khögu mege, si no i'ositengagö, ba he fawu'usa li andrö, me fawu'u li ia fönagu, niwu'ainia.
20 Ba uhawui ia u'ö andrö khögu, ena'ö alau ia ba gu'ögu; ba u'ohe ia ba Mbabeli, ba ba da'ö uhuku ia, ba walimosania andrö khögu.
21 Ba fondrege zabölö andrö khönia, ba zabölö andrö khönia fefu, ba si mate ba mbawa zi'öli dania, ba si tosai, ba nifazawili misa ba zi fasui fefu, ena'ö aboto ba dödömi, wa no ya'o, Yehowa, zanguma'ö.

 III. Fama'ele'ö: eresi Mesia ba hili Ziona 

22 Da'ö niŵa'ö Zo'aya, Yehowa: Uhalö göi zara duturu ba hogu geresi salaŵa andrö ba utanö. Ba duturunia ba wondrege hogu ufatö zara sise'ise, ba utanö yaŵa ba hili salaŵa.
23 Ba hili salaŵa andrö ba Ndraono Gizeraeli utanö, ena'ö modaha ia, ba ena'ö mowua ba ba ena'ö tobali eresi salaŵa sibai, nahia ngawalö wofo; ba lumö ndrahania la'iagö.
24 Ba ya la'ila töla geu ba mbenua fefu, wa no ya'o Yehowa zangide-ide'ö eu sebua, awö wa no u'ebua'ö geu side-ide, wa no mangadolu geu sauri ube'e, awö wa no mobowo geu si no mate mege: ya'odo, Yehowa zanguma'ö ba no ya'odo zolau.

Faza 18

I. Nisulöni nilau zamösana 

1 Ba so niŵa'ö Yehowa khögu, imane:
2 Hana ami, wa milau-lau gamaedola andrö ba danö Ndraono Gizeraeli, wa mimane: "Ira ama mege zi manga mbua nagu saisö, ba iraonora zafuru boha?"
3 Faya wa no sauri ndra'o, iŵa'ö So'aya, Yehowa, na milau na dania gamaedola andrö, ba Ndraono Gizeraeli!
4 Hiza, no khögu noso niha fefu, he noso nama, ba he noso nono, ba no khögu; sosala zaetu noso!
5 Na so zatulö tödö, na ilau zadölö ba satulö,
6 na lö i'a gö nadu, ba hili, ba na lö ifaöga hörönia ba nadu ma'uwu Gizeraeli andrö, ba na lö i'aohafi ndronga nawönia, ba na lö orudu ia ba ndra'alawe, götö wa'afökhö dalunia,
7 na lö ifakao nawönia, ba na ifulifuli gade zugilönia, ba na lö falau horö ia ba na ibe'e ö zolofo gönia ösa, ba na ifobalu-balu zi lö nukha,
8 ba na lö i'ebua'ö hare gana'ania, na lö ifo'ono gana'ania, ba na lö ibabaya zi lö sökhi, ba na lö ifuyu'ö huku ba niha bö'ö,
9 ba na i'o'ö nifakhoigu, ba na itöngöni huku andrö khögu, wolau sadölö, — da'ö niha satulö, ba lö zi lö auri zi manö, iŵa'ö So'aya, Yehowa.
10 Ba na mo'ono ia ono samakao awönia, sange'enge'e ba solau si lö sökhi,
11 ba si lö manörö lala namania andrö, satulö tödö; si manga gö nadu, ba hili, ba si angaohafi donga nawönia,
12 ba samakao side-ide ba si numana, ba si falau horö, ba si lö mamuli gade, ba samaöga hörönia ba nadu andrö,
13 ba solau sogoro ita, ba sangebua hare zugilönia, samo'ono ana'ania, hadia, sauri zi manö? Lö auri zi mane da'ö! Me no ilau zogoro ita andrö, fefu, ba huku famunu hukunia; ya'ia zolu'i donia.
14 Ba na mo'ono zui zi manö, ba na i'ila zala namania fefu ono andrö, ba na ata'u ia ba na lö i'ohia'ö da'ö,
15 na lö i'a gö nadu, ba hili, ba na lö ifaöga hörönia ba nadu ma'uwu Gizeraeli andrö, ba na lö i'aohafi ndronga nawönia, ba na lö ifakao nawönia,
16 ba na lö itagö gade ba na lö falau horö ia, ba na ibe'e ö zolofo gönia ösa ba na ifobalu-balu zi lö nukha, ba na lö ibabaya zi lö sökhi,
17 ba na lö i'ebua'ö hare zugilönia, na lö ifo'ono gana'ania, ba na i'o'ö huku andrö khögu, na itörö nifakhoigu, — ba lö mate ba horö namania zi manö, sauri ia.
18 Amania andrö, me no ifakao nawönia ba me no falau horö ia, ba me no ilau zi lö sökhi, bakha ba hunö niwara, — da'ö zi mate, börö horönia andrö.
19 Ba mimane: Hana wa lö ilu'i göi horö namania ono? Na no i'o'ö huku ono, ba na no ilau zatulö, ba na no itöngöni nifakhoigu, ba na no i'o'ö, ba sauri ia.
20 Niha solalö, da'ö zi mate. Lö ilu'i horö namania ono, ba lö ilu'i horö nononia ama. Lö tebulö khö zatulö tödö wa'atulö dödönia andrö, ba lö tebulö khö zebua horö golalöŵania andrö!

 II. Na ifalalini gera-erania si no mangerogö Lowalangi, ba auri ia 

21 Ba na ifalalini gera-erania sebua horö, na iböhöli horö andrö nifazökhizökhinia mege, ba na itöngöni nifakhoigu ba na ilau zadölö ba satulö, ba auri ia, lö mate.
22 Fangerogönia andrö, bua-buania mege, ba lö'ö sa'ae tebe'e horönia; auri ia, börö zatulö andrö, nilaunia.
23 Hadia, somasi fa'amate zebua horö ndra'odo, iŵa'ö So'aya, Yehowa, hadia, lö omasido, na iböhöli mbua-buania si lö sökhi andrö, ba na auri ia?
24 Ba na iböhöli wa'atulö dödönia satulö tödö, ba na ilau zi lö sökhi, si mane sogoro ita andrö, nilau zebua horö, ba lö'ö sa'ae guna mbua-buania si sökhi andrö, mege; si mate ia, börö walimosania andrö, nilaunia, awö horönia andrö, nifazökhinia.
25 Ba na miŵa'ö: Tenga satulö wolau Yehowa! ba mifondrondrongo, ya'ami ma'uwu Gizeraeli: hadia, folaugu zi lö atulö? Hadia, tenga folaumi zi lö atulö?
26 Na iböhöli wa'atulö dödönia satulö tödö, ba na ilau zi lö sökhi, ba si mate ia, börö da'ö; börö wa'amatenia zi lö sökhi andrö, nilaunia.
27 Ba na iböhöli mbua-buania mege sebua horö ba na ilau zadölö ba satulö, ba lö mate ia.
28 Me no iböhöli wangerogönia andrö, mege, fefu, ba sauri ia, lö mate.
29 Ba na lamane ma'uwu Gizeraeli: Tenga satulö wolau Yehowa! ba hadia, si ndruhu, folaugu zi lö atulö, ya'ami ma'uwu Gizeraeli? Hadia, tenga folaumi andrö zi lö atulö?

 III. Famarou tödö ba wamalalini era-era 

30 Andrö wa bua-bua zamösana ube'e dali wanguhuku ya'ami, ya'ami ma'uwu Gizeraeli! iŵa'ö So'aya, Yehowa. Mifalalini gera-erami, miböhöli walimosami andrö fefu, fa böi tobali tandraŵa horö, khömi.
31 Miböhöli walimosami andrö fefu, nilaumi khögu, ba mifaigi khömi dödö si bohou ba era-era si bohou; hana sa wa edöna mate ami, ya'ami ma'uwu Gizeraeli!
32 Lö'ö sa omasido wa'amate zi mate andrö, iŵa'ö So'aya, Yehowa. Ba miböhöli, ena'ö auri ami.

Faza 19

I. Fangarö-ngarö ba wa'atekiko razo Ndraono Gizeraeli 

1 Ba ya'ugö, ba e'esi razo Ndraono Gizeraeli, ömane:
2 Ha niha ninau? Singo si alawe; ba ngai zingo mörö-mörö ia, ba ngai nono zingo i'e'ebua nononia.
3 Sara zebua ononia; ba tobali ono zingo da'ö ba ifamaha ia ba wondra'undra'u, i'a niha.
4 Ba la'ekhugö niha khönia niha baero, ba lösu-lösu khöra lafa'ala ia, lafesu nikhu ba la'ohe ba danö Miserayi ia.
5 Ba me i'ila [inania] ara manö ba lö tötönafö sa'ae, ba ihalö nononia si sara, ba ibali'ö ono zingo.
6 Ba fao-fao ia ba zingo, tobali ono zingo, ifamaha ia ba wondra'undra'u, i'a niha.
7 Ba i'aohafi lakha mbanua khöra ba idudugö mbanua, ba tobali tanö si mate danö, fabaya ösinia, ba wendröndröndröndrönia.
8 Ba lafasui ia niha baero, udunia, moroi ba danö si tefasui ya'ira, ba lahawui ia u'öra, ba ba lösu-lösu khöra lafa'ala ia.
9 Ba lafesu nikhu ba ladöni ba haya, ba la'ohe ia khö razo Mbabeli, si yaŵa ba hati labe'e, ena'ö lö'ö sa'ae terongo linia ba hili Ndraono Gizeraeli.

 II. Yeruzalema, amaedola ŵeŵe nagu 

10 No timba ŵeŵe nagu ninau, si mane ya'ugö, ŵeŵe nagu nitanö ba mbewe nidanö; no abölö mbua ba no abölö ndraha, börö wa'abölö nidanö.
11 Ba sara zesolo dahania, tola si'o zalaŵa; manöi ia, bakha ba zarege daha, ba to'ele ia, ba wa'alaŵania ba ba wa'oya zi fadahadaha.
12 Ba tedeha ia ba wönu, tetibo'ö tou ba danö, ba oköli mbuania ibe'e angi timu; nilöwa ndrahania sesolo ba mangadolu, ö galitö.
13 Ba iya'e, ba no mutanö ba danö si mate, ba danö soköliköli, si no timba zowökhi tödö.
14 Ba no i'a duturunia alitö, si otarai ndraha no mege, ba lö si tosai khönia daha sesolo, lö'ö sa'ae si'o zalaŵa. Fangarö-ngarö da'e ba no tobali fange'esi.

Faza 20

Huhuo ba zatua Ndraono Gizeraeli:

 I. Famasugi ba dödö wa'abe'e dandrora ba danö Miserayi 

1 Ba ba ndröfi si fitu, ba zi mewulu ba mbaŵa si lima, ba sozatua Ndraono Gizeraeli, ösa ba wanofu khö Yehowa, ba mudadao ira fönagu.
2 Ba humede khögu Yehowa, imane khögu:
3 He ono niha, hede ba zatua Ndraono Gizeraeli andrö, ömane khöra: Da'ö niŵa'ö Zo'aya, Yehowa: Hadia, ba wanofu khögu möi ami, Faya wa no sauri ndra'o, na utehe khömi wanofu khögu, iŵa'ö So'aya, Yehowa.
4 Ba na öfatörö khöra huku, na ö'otu'ö ira, ya'ugö ono niha, ba ombakha'ö khöra zogoro ita andrö khö ndra tuara mege,
5 ba ömane khöra: Da'ö niŵa'ö Zo'aya, Yehowa: Me luo utuyu Ndraono Gizeraeli, ba no ufazaŵa dangagu [we'amöi ba hölu] ba nga'ötö ma'uwu Gezeraeli, ba no ufa'ele'ö ndra'o khöra, ba danö Miserayi; no ufazaŵa dangagu khöra, ba no umane: Yehowa ndra'odo, Lowalangimi!
6 Me luo da'ö ufazaŵa dangagu khöra [we'amöi ba hölu] wa uheta ira ba danö Miserayi, awö wa u'ohe ira ba danö ni'aluigu khöra, tanö si falawu susu ba ŵe ŵani, — fondrege zi sökhi danö fefu!
7 Ba no umane khöra: Dozi ami, ba mitibo'ö zihokha mbuda andrö, ba duduma hörömi, ba böi mihalö zalakha khömi nadu Ndrawa Miserayi andrö! No ya'odo Yehowa, Lowalangimi!
8 Ba no sabe'e tandro ira, ba lö edöna lafondrondrongo ligu; sihokha mbuda andrö fönara, ba lö latibo'ö, ba adu Ndrawa Miserayi andrö, ba lö laböhöli. Ba uhawui ena'ö ira bakhu-bakhu dödögu andrö, ba uhorigö ena'ö wönugu ba khöra, ba dalu danö Ndrawa Miserayi.
9 Ba lö olifudo döigu andrö, fa böi te'o'aya da'ö ba zanehe niha baero, ba zi so ira, sanehe, me ufa'ele'ö ndra'o khöra, me uheta ira ba danö Miserayi.

 II. Famasugi ba dödö wa'abe'e dandrora ba danö si mate 

10 Uheta ira ba danö Miserayi ba u'ohe ira ba danö si mate; ba ufakhoi khöra nifakhoigu,
11 ba u'ombakha'ö khöra huku khögu, ni'o'ö niha, ena'ö auri ia ba da'ö.
12 Ba luo sabato andrö khögu göi ube'e khöra, ena'ö tandra ia khöma, ena'ö aboto ba dödöra, wa no ya'o, Yehowa, zi amoni'ö ya'ira.
13 Ba no lö la'o'ö khögu ma'uwu Gizeraeli, ba danö si mate, lö latörö nifakhoigu ba lö ba dödöra huku andrö khögu, ni'o'ö niha, ena'ö auri ia ba da'ö; ba luo sabato andrö khögu, ba no laforege wango'aya. Ba uhawui ena'ö ira bakhu-bakhu dödögu andrö, ba danö si mate, ba wangohori ya'ira.
14 Ba lö'ö zui olifudo döigu andrö, fa böi te'o'aya da'ö ba zanehe niha baero, si no anehe, me uheta ira.
15 Ba no ufazaŵa göi dangagu khöra, ba danö si mate [möido ba hölu khöra], wa lö u'ohe ira ba danö andrö nitehegu khöra tanö si falawu susu ba ŵe ŵani — , fondrege zi sökhi danö fefu!
16 me no lö ba dödöra huku andrö khögu, ba me lö latörö nifakhoigu ba me la'o'aya luo sabato andrö khögu; me no ba nadu khöra molemba dödöra.
17 Ba no abölö ahakhö dödögu ira, ba tebai ufakiko ira, ba lö ufalua wangohori ya'ira, ba danö si mate.
18 Ba no umane ba ndraonora, ba danö si mate: Böi mi'o'ö gamuata ndra amami ba böi mitöngöni huku andrö khöra ba böi mita'unöi ami ba nadura!
19 Ya'odo Yehowa, Lowalangi: nifakhoigu mitörö ba huku khögu mitöngöni ba mi'o'ö!
20 Ba he luo sabato andrö khögu, ba mi'amoni'ö, ena'ö tandra ia khöda, ena'ö aboto ba dödö, wa no ya'odo Yehowa, Lowalangimi.
21 Ba iraonora andrö göi, ba lö lafondrondrongo ligu: lö latörö nifakhoigu ba lö latöngöni huku andrö khögu, ba wolo'ö ena'ö ni'o'ö niha, ena'ö auri ia ba da'ö; ba he luo sabato andrö khögu, ba no la'o'aya. Ba uhawui ena'ö ira bakhu-bakhu dödögu andrö, ba uhorigö ena'ö wönugu khöra, ba danö si mate.
22 Ba ufuli zui uböda dangagu, ba lö olifudo döigu andrö, fa böi te'o'aya da'ö, ba zanehe niha baero andrö, si no anehe mege, me uheta ira.
23 Ba no ufazaŵa dangagu khöra ba danö si mate [möido ba hölu] wa utibo'ö ira ba niha baero, wa ufazawili ira ba danö zotanö misa,
24 me no lö la'o'ö huku andrö khögu, ba me lö ba dödöra nifakhoigu, ba me la'o'aya luo sabato andrö khögu, ba me lö aefa höröra ba nadu ndra amara andrö.
25 Ba no ufakhoi khöra zambö fa'asökhi ba no uhonogöi huku si tenga fangorifira.
26 Ta'unö ira ube'e, ba gö nadu andrö khöra — me no ahori manö lafatörö ba galitö zi a'a nonora — ena'ö muhokha mbura ube'e, fa aboto ba dödöra, wa no ya'odo Yehowa.

 III. Famasugi ba dödö wa'abe'e dandrora ba götö me aefa da'ö 

27 Andrö wa muhede'ö ba ma'uwu Gizeraeli, ya'ugö ono niha, ömane khöra: Da'ö niŵa'ö Zo'aya Yehowa: Sambalö na wango'aya ndra tuami ya'odo, me no la'erogö ndra'o.
28 Me no u'ohe ira ba danö andrö, nifabu'ugu khöra, we'amöi ba hölu, ba na la'ila hili-hili salaŵa, heza, ba ma eu sabölö bulu, ba latataba ba da'ö zumange nadu khöra ba ba da'ö labe'e game'elara andrö, sanuzu dödöda, ba he sumange samohua andrö khöra ba he sumange nibadu.
29 Ba umane khöra: Hadia hili-hili andrö, si möi-möi ami? Andrö wa labe'e töinia "hili-hili", irugi ma'ökhö andre.
30 Ba ömane sa'ae ba ma'uwu Gizeraeli: Da'ö niŵa'ö Zo'aya, Yehowa: Hadia, huku khö ndra tuami mi'o'ö, wana'unöi ya'ami, ba mohorö-horö ami ba zihokha mbuda andrö khöra.
31 Ba wame'e sumange andrö khömi ba ba wamatörö ba galitö onomi matua, mita'unöi ami ba nadu andrö khömi, fefu, irugi ma'ökhö andre, ba hadia, ba utehe khömi wanofu khögu, ya'ami, ma'uwu Gizeraeli? Faya wa no sauri ndra'o, iŵa'ö So'aya, Yehowa, na utehe khömi wanofu khögu!
32 Ba hadia niŵa'ömi tödömi, ba lö'ö manö itörö, me no mimane dödömi: Tafaomagö ita ba niha baero, ba niha ba danö niha baero, wamosumange eu ba kara.

 IV. Andrö wa i'ohe ira, ba danö si mate, ba niha baero 

33 Faya, wa no sauri ndra'o, iŵa'ö So'aya, Yehowa, na lö möido samatörö ya'ami ba na lö u'abe'e'ö dangagu ba na lö u'oro'ö ba na lö ulau mbakhu-bakhu dödögu.
34 Ba uheta ami ba niha baero, u'ozaragö ami moroi ba danö misa, ba zi no tefazawili ami, u'abe'e'ö dangagu ba u'oro'ö ba ulau mbakhu-bakhu dödödögu.
35 Ba u'ohe ami ba danö si mate ba niha baero, ba ba da'ö fahuhuo ita, si faudu wawa ita.
36 Si mane me fahuhuo ndra'o khö ndra tuami ba danö si mate, ba danö Miserayi, si manö göi na fahuhuodo khömi, iŵa'ö So'aya, Yehowa.
37 Ba ufatörö ami barö zi'o ba ube'e ba wesu wawu'usa li andrö ami.
38 Ba uheta ba khömi zi no molaŵa ya'odo ba si no fabali khögu. Uheta ira ba danö andrö, ba zi no niha bö'ö ira, ba lö'ö sa larugi danö Ndraono Gizeraeli, ena'ö aboto ba dödömi, wa no ya'odo Yehowa.
39 Ba ya'ami, ma'uwu Gizeraeli, ba da'ö niŵa'ö Zo'aya, Yehowa: Mi'ae mitunu nadumi andrö, dozi ami; ba aefa da'ö — hadia, si ndruhu lö mifondrondrongo ligu? — ba lö'ö sa'ae mi'o'aya döigu andrö, ni'amoni'ö ba gö nadu andrö khömi ba ba nadumi andrö.

 V. Ba na furi, ba i'ohe mangawuli ira ba danöra 

40 Ba hili ni'amoni'ö andrö khögu, ba hili salaŵa andrö ba Ndraono Gizeraeli, iŵa'ö So'aya, Yehowa, ba da'ö lafosumange dania ndra'odo ma'uwu Gizeraeli ba danö, dozi; ba u'ebua'ö sa'ae dödögu, wangai ya'ami khögu ba ebua dödögu ba zumange nihalö fegero ba ba zi a'a game'ela andrö khömi, ba game'elami ni'amoni'ö andrö, fefu.
41 Ba wa'amohua andrö u'ebua'ö dödögu wangai ya'ami khögu, na uheta ami ba niha baero ba na u'ozaragö ami ba danö misa, ba nifazawili ya'ami, ba ufa'ele'ö wa no ni'amoni'ö ndra'odo, ba zanehe niha baero.
42 Ba aboto dania ba dödömi, wa no ya'o Yehowa, na u'ohe ami ba danö Ndraono Gizeraeli, ba danö si no möido ba hölu khö ndra tuami, ba wame'e khöra.
43 Ba itörö dania tödömi mbua-buami, awö zi lö sökhi andrö, fefu, nilaumi, wana'unöi ya'ami, ba ogoro dania ami wolaumi andrö, börö zi lö sokhi andrö, fefu, nifazökhimi.
44 Ba ya aboto ba dödömi, wa no ya'o Yehowa, na lö olifudo döigu andrö, ba nilaugu khömi, na lö ube'e dali mbua-buami andrö, si lö sökhi, ba he folaumi andrö, si lö sökhi, ya'ami ma'uwu Gizeraeli, iŵa'ö So'aya, Yehowa.

Faza 21

I. Idaö'ö-daö'ö na wanguhuku Yeruzalema Yehowa 

1 Ba so niŵa'ö Yehowa khögu, imane:
2 He ono niha, otahögö danö miraya, ba miraya lau huhuomö ba ama'ele'ö, nitandrösaigö ba gatua andrö ba mbenua, ba danö tanö raya,
3 ba ömane ba gatua andrö, ba danö tanö raya: Fondrondrongo li Yehowa! Da'ö niŵa'ö Zo'aya, Yehowa: Hiza, u'ebua'ö galitö khöu, si manga geu sauri fefu, fabaya adolu fefu. Si lö mate hola-hola galitö andrö, ba bawa niha fefu, i'otarai moroi raya, numalö miyöu, ba ariri ibe'e.
4 Ba dozi niha dania zangila, wa no ya'o, Yehowa, zangebua; si lö mate ia.
5 Ba umane: Alai ndra'o, ya'ugö So'aya, Yehowa! Lamane dania ba khögu andre: Hadia, tenga solau amaedola?

 II. No musöbi zi'öli yaŵa Yeruzalema ba yaŵa Ndraono Gizeraeli 

6 Ba so niŵa'ö Yehowa khögu, imane:
7 He ono niha, otahögö Yeruzalema, ba angombakha, nitandrösaigö ba ni'amoni'ö andrö ba ama'ele'ö, nitandrösaigö ba danö Ndraono Gizeraeli.
8 Ömane ba danö Ndraono Gizeraeli: Da'ö niŵa'ö Yehowa: Hiza, ulau khöu, usöbi zi'öligu ba uhori ba danö he satulö tödö, ba he sebua horö.
9 Me edönado uhori ba danö zatulö tödö, fabaya sebua horö andrö, wa aheta ba zaembu zi'öligu, famunu niha fefu, i'otarai moroi raya, numalö miyöu.
10 Ba ya aboto ba dödö niha fefu, wa no ya'odo, Yehowa, zanöbi si'öli; lö'ö sa'ae mangawuli ba zaembu.
11 Ba ya'ugö ono niha, ba angarö-ngarö! Ya timba safatö sola ndra'ugö ba sabu sibai tödö wangarö-ngarö, ba zanehe ira!
12 Ba na lamane khöu: Hadia wa mangarö-ngarö'ö? ba ömane: Me no murongo duria ba zangulu dödö fefu ba ba zadada danga fefu, ba zi taya gera-era fefu ba ba zi tobali idanö mbalöduhi fefu. Hiza, alua, itörö, iŵa'ö So'aya, Yehowa.

 III. Ya'ia wamatörö Yehowa huku ba mbanuania 

13 Ba so niŵa'ö Yehowa khögu, imane:
14 He ono niha, ama'ele'ö, ömane: Da'ö niŵa'ö Yehowa: Ömane: Si'öli, no mudali zi'öli, no muhaogö!
15 Ba wangö'ötö niha, wa no ladali ia, ba wa'atakile, wa no lahaogö. Tenga si lö abölö mbözi-bözi nonogu andrö, no si lö ba dödö ngawalö geu fefu.
16 Ba no ibe'e nihaogö, ena'ö ituyu tangania. No mudali zi'öli andrö ba no muhaogö, ba wame'e ba danga zamunumunu niha ya'ia.
17 Ege'ege ba angarö-ngarö, ya'ugö ono niha, telau sa'ae ba mbanuagu ba ba zalaŵa Ndraono Gizeraeli, fefu! Ö zi'öli sa'ae ira, fabaya banuagu andrö; ba bözi zolamö!
18 Noa sa mutandraigö — "ba he wisa, na te khö mbözi-bözi andrö?" Tebai da'ö, iŵa'ö So'aya, Yehowa.
19 Ba ya'ugö, ono niha, ba ama'ele'ö ba lau datawo, ba tölu dania zi'öli, si'öli famunu, si'öli famunu sebua zamasui ya'ira,
20 ena'ö mangulu dödö, ba ena'ö ato ni'ö'ötö tou, ba mbawa göli khöra fefu. Takile zi'öli ube'e, na amaedola gari mbanua tebe'e ia, no ba wamunu ladali.
21 Bali'ögö furi, saŵa gambölö, dölö'ö, saŵa gabera, he zi no muwa'ö mbawau!
22 Ba ya'odo göi, ba ulau dataŵo, ba ufadöhö wönugu; ya'odo, Yehowa zanguma'ö.

 IV. Famunu mbanua Yeruzalema zi'öli razo Mbabeli 

23 Ba so niŵa'ö Yehowa khögu, imane:
24 He ono niha, honogöi, dua rozi lala zi'öli andrö khö razo Mbabeli, ha sambua danö, si otarai lala andrö, si dua rozi. Ba dozi bawa lala ba mbanua heza, ba öbe'e dandra,
25 ena'ö itörö Raba Ndraono Gamoni ba tanö mado Yuda, ba Yeruzalema ba dalu, si'öli andrö.
26 Noa sa so ba wabaliŵa lala razo Mbabeli, ba mbawa lala andrö si dua rozi, ba wolau faetasa; ifahisi nono wana, isofu ba ziraha ba ifaigi gate.
27 Ba dangania kambölö, ba dahö-dahö "Yeruzalema", ba wame'e famoto göli ba ba we'ao ba ba wangahahagö ba ba wamataro forasa mbawa göli, ba wogo'o fari ba ba wolau malige zanuwö.
28 Ba ba dödöra, ba no hulö waetasa faya; famaigira, ba ara na, ha uga migu na, ba tefasugi ba dödö horöra, ena'ö te'oloi'ö ira.
29 Andrö wa imane So'aya, Yehowa: Me no mifasugi ba dödö horömi, me no oroma wangerogömi [ya'odo], me no tobali to'ele horömi ba nilau-laumi andrö, fefu, — me itörö tödö ami, ba nira'u ami, börö da'ö.
30 Ba ya'ugö nibunu sebua horö, salaŵa Ndraono Gizeraeli, si no irugi baŵa ba ginötö wangasiwai horö:
31 Da'ö niŵa'ö Zo'aya Yehowa: Niheta zaembu, niheta dakula! Tenga si lö tebulö da'ö. Nibe'e yaŵa zi no ide-ide tou ba nihöndrögö tou zi no alaŵa yaŵa.
32 Tölu winaeta ubali'ö adudula; da'ö göi, ba si lö'ö sa'ae dania, irege so zokhö andrö, ba khönia ube'e.

 V. Ba Iraono Gamoni göi itörö huku fönu andrö 

33 Ba ya'ugö ono niha, ba ama'ele'ö, ömane: Da'ö niŵa'ö Zo'aya Yehowa, ba khö Ndraono Gamoni ba ba wango'ayara andrö, ba ömane: Si'öli, no mudöni zi'öli, no muhaogö ba wango'ö'ötö niha ba wa'atakile ba ba wehaga,
34 fatua lafaigi khöu walimosa ba fatua lalau khöu waetasa faya, ba wamaudugö ya'ia ba mbagi zi mate sebua horö, sirugi baŵa ba ginötö wangasiwai horö.
35 Fuli saembugö! Ba mbanua ba niwöwöi ya'ugö, ba danö mbörötamö uhuku ndra'ugö.
36 ba uhawui ndra'ugö fönugu; alitö bakhu-bakhu dödögu u'ebua'ö khöu, ba ube'e ba danga niha si no timba gutu ndru'u ndra'ugö, niha sama'ua famakikomö.
37 Ö galitö dania ndra'ugö, ba ba dalu danö aduwa ndromö; lö'ö sa'ae itörö tödö ndra'ugö; noa sa ya'odo, Yehowa, zanguma'ö!

Faza 22

I. Ba wamazawili ya'ira ba niha baero te'otu'ö horö Yeruzalema, si no fahöna 

1 Ba so niŵa'ö Yehowa khögu, imane:
2 Ba ya'ugö, ono niha, hadia same'e fotu ndra'ugö, same'e fotu ba mbanua zange'enge'e andrö? Ba fasugi ba dödöra zogoro ita andrö khöra, fefu,
3 ömane: Da'ö niŵa'ö Zo'aya, Yehowa: Alai mbanua andrö, same'e aduwa ndro niha ba khöra, ena'ö irugi baŵa andrö khöra, ba samazökhi khöra adu, ba wana'unöi ya'ira!
4 Ba ndro andrö khöu, niduwagömö, tohare khöu horö, ba ba nadu andrö khöu, nifazökhimö, ba no ta'unö ndra'ugö. Ba no ara ndra'ugö, no numalö ndröfiu. Andrö wa ube'e ni'o'aya niha baero ndra'ugö ba fama'iki ba danö misa, fefu.
5 He sahatö, ba he saröu, ba la'igi'igi'ö ndra'ugö, ya'ugö si no ebua turia wa'ata'unö, si no fahöna fa'afakuyu.
6 Hiza, salaŵa Ndraono Gizeraeli andrö ba khöu, ba fatandro, ba dangania abe'e dödö zamösana, ba wamunumunu niha.
7 Ama ba ina, ba la'ositengagö ba khömi, ba si fatewu, ba lafalangögö, ba si lö ama, si lö ina, ba he lakha mbanua, ba lafakao, ba khömi andrö.
8 No lö ba dödömi ni'amoni'ö andrö khögu, ba he luo sabato andrö khögu, ba mi'o'aya.
9 So ba khömi niha samöbögö si lö sökhi, ba wamunu niha dania, ba ba hili ba khömi, ba la'aga'aga gö nadu, ba mohörö-hörö mbanuami.
10 Sangeheta balu-balu zaila nama ami, ba sorudu ba ndra'alawe si no ra'i-ra'iö ba wa'afökhö dalu.
11 Si samösa, ba ihoröni ndronga nawönia, ba si samösa, ba ra'i-ra'iö numönönia ibe'e, wohoröni ya'ia, ba si samösa ba khömi, ba ihoröni dalifusönia, ono namania.
12 Manga gana'a ami, ba wamunu niha; no mi'ebua'ö hare zugilömi ba no mifo'ono gana'ami, no mibe'e te'ala nawömi, no mifakao, ba no olifu ami ndra'odo, iŵa'ö So'aya, Yehowa.
13 Ba hiza, ba no ahöli-höli dödögu ba haremö andrö, nisöndramö, ba ba wamunumunu niha andrö ba khömi.
14 Ba hadia, lö tebulö wa'abe'e dödömi andrö ba lö mamalö-malö wa'abe'e dangami, na luo usekhegö ami? No ya'odo, Yehowa, zanguma'ö, ba ufalua göi.
15 Ba ufazawili ami ba niha baero, ba danö zotanö misa zumaewe ami ube'e, ba uheta khömi zi ra'ira'i'ö andrö,
16 ba u'okhögö ami, ba zanehe niha baero, ena'ö aboto ba dödömi, wa no ya'o Yehowa.

 II. Amaedola tetunu ira ba galitö fa'abu dödö 

17 Ba so niŵa'ö Yehowa khögu, imane:
18 He ono niha, no tobali akhozila khögu ma'uwu Gizeraeli andrö. Ya'ira fefu, ba no timba döla garamba ba simo mbanua ba si'öli ba simo itö, ba galitö famahele; no tobali tai wirö.
19 Andrö wa imane So'aya, Yehowa: Me no ahori tobali akhozila ami, ba hiza, ba u'owuloi ami ba Yeruzalema bakha.
20 Si mane na la'orudugö bakha ba galitö wirö ba töla garamba ba si'öli ba simo itö ba simo mbanua, ba wangebua alitö khönia ba ba wolaugö ya'ia, si manö na u'orudugö ami dania ba wönugu andrö ba ba wa'abao dödögu, ba utuli'ö tou ami, ba alau ami ube'e.
21 Ba u'owuloi ami, ba u'ebua'ö khömi galitö bakhu-bakhu dödögu, ena'ö alau ami bakha ba da'ö.
22 Si mane na latunu wirö ba galitö, si manö dania wolaugö ya'ami bakha ba da'ö, ena'ö aboto ba dödömi, wa no uhawui ami fönugu, ya'odo andre, Yehowa.

 III. Tesulöni dania horö zama'ele'ö andrö ba he horö gere ba he horö zalaŵa 

23 Ba so niŵa'ö Yehowa khögu, imane:
24 He ono niha, ömane khönia: Tanö si lö teu ndra'ugö si lö basöbasö, me luo wönugu andrö.
25 Sama'ele'ö andrö ba khöra, ba no mamagölö; la'a niha, si mane singo sindröndröndröndrö, sondra'undra'u; gama-gama ba ana'a, ba larabu, ba fahöna ba danö lakha mbanua labe'e.
26 Ere ba khöra, ba mo'olalöŵa ba nifakhoigu andrö ba la'o'aya ni'amoni'ö andrö khögu; ni'amoni'ö ba si lö mu'amoni'ö, ba lö lafaehusi, ba lö lafahaö zato, he wisa ba ni'amoni'ö ba he wisa ba zi lö mu'amoni'ö; ba luo sabato andrö khögu, ba lafakifu horöra, ba tobali ni'o'aya ndra'o ba khöra.
27 Salaŵara andrö, ba no hulö nasu gatua sondra'undra'u niha, ba wame'e aduwa ndro ba ba wamunu niha, wangalui harera.
28 Ba sama'ele'ö andrö khöra, ba labalugö da'ö, wangi'ila faya, ba lafa'ele'ö khöra walimosa, lamane: "Niŵa'ö Yehowa!" ba lö'ö sa hede-hede Yehowa.
29 Niha ba danö, ba lafakao nawöra ba faraburabu; lafakao zide-ide ba si numana ba lafalangögö zi fatewu, lö börö.
30 Ba no u'alu'alui zamösa, same'e ba'a-ba'a ba ma samelegö nosonia ba danö andrö, khögu, fa böi ufakiko, ba lö nisöndragu.
31 Ba no ulau khöra wönugu, no uhori ira alitö bakhu-bakhu dödögu andrö, no usulöni khöra mbua-buara andrö, iŵa'ö So'aya, Yehowa.

Faza 23

I. Fanegu Ohola ba Oholiba (Samaria ba Yeruzalema) 

1 Ba so niŵa'ö Yehowa khögu, imane: He ono niha!
2 So ndra'alawe, dombua, ha sambua nina, sohorö-horö ba danö Miserayi,
3 me ono alawe ira na mohorö-horö ira. Lababaya zusura [iramatua] ba la'omösimösi wosura.
4 Ohola döi zi a'a, ba Oholiba döi nakhinia. Ba no uhalö ira, ba mo'ono ira, ono matua ba ono alawe, ba Ohola döi Zamaria ba Oholiba döi Yeruzalema.

 II. Fohorö Gohola andrö, ba no la'otu'ö Dawa Asiria 

5 Ba orudu ba ndramatua bö'ö, salahigu, Gohola, ba aukhu ia ba zomasi ya'ia andrö, ba ndrawa Asiria, si möi khönia,
6 sobaru ungu sowu waruwaru, reside ba kumandru, oi ono matua omasiö, si fakudo.
7 Ba ilulu ia khöra, ba wohorö andrö; oi ono matua Ndrawa Asiria, nitutuyu; ba ba khöra fefu, ba zi no aukhu ia, ba ra'i-ra'iö ia ibe'e, ba nadura andrö fefu.
8 Ba fohorö-horönia andrö, si oroi ba danö Miserayi sa'ae, ba lö iböhöli; noa sa mohorö da'ö khönia, me ono alawe ia na, no lababaya wosunia ba no lalau khönia wohoröra andrö.
9 Andrö wa no ube'e ia ba danga zomasi ya'ia, ba danga nono matua Ndrawa Asiria andrö, ba zi no aukhu ia.
10 Ba laheta mbalu-balu zaila ia, ba la'oloi'ö nononia matua, fabaya ononia alawe, ba labunu ia si'öli, ba tobali amaedola ia ba ndra'alawe bö'ö, ba lafatörö khönia huku.

 III. Ba Oholiba göi, ba no mohorö-horö ba Ndrawa Galedaia 

11 Ba he ŵa'ae no i'ila da'ö akhinia Oholiba, ba abölö-bölö zui na wa'aukhunia, moroi khö ga'ania, ba tedou na wohorönia, moroi ba wohorö ga'ania mege.
12 Aukhu ia ba nono matua Ndrawa Asiria andrö, ba reside ba ba gumandru, si möi khönia, si sökhi sibai nukha, ba si fakudo; oi ono matua omasiö.
13 Ba no u'ila wa ya'ia göi zana'unöi ya'ia; no fagölö-gölö mbua-bua zi darua andrö.
14 Ba ya'ia, ba itohugö wohorö-horönia andrö. Ba me i'ila wamaedo ndramatua, nisua ba mbagolö, famaedo Ndrawa Galedaia,
15 nilau se soyo, ba soböbö löwi-löwi, ba sanaembu, oi kumandra wamaigida, famaedo nono matua Mbabeli, banua Ndrawa Galedaia, 16— ba aukhu ia ba da'ö, me i'ila ira, ba ifatenge zinenge khöra ba danö Ndrawa Galedaia:
17 Ba möi si bakha khönia nono matua Mbabeli, ba wohorö khönia ba ra'i-ra'iö ia labe'e, ba wohoröra andrö, tobali si ra'i-ra'iö ia ba khöra andrö, ba aefa da'ö, ba fa'ero dödönia khöra.
18 Ba me no ba zoroma ba niha ilau wohorönia andrö, ba me iheta mbalu-balu zaila ia, ba fa'ero dödögu khönia, si mane mege, me u'erogö ga'ania.
19 Ba ya'ia, ba itohugö na wohorö-horönia andrö, itörö tödönia götö me ono alawe ia, me mohorö-horö ia ba danö Miserayi.
20 Ba aukhu ia ba zohorö khönia, si no famatua si mane ba galide ba fa'aduwa gula, si mane ba kudo.
21 Ba no öfuli ö'alu-alui wohorömö ba götö me ono alawe na ndra'ugö, me la'omösimösi wosumö Dawa Miserayi, ba me lababaya zusumö andrö, si bohou ebua.

 IV. Andrö wa Dawa Galedaia göi zangotu'ö ya'ia 

22 Andrö wa imane So'aya, Yehowa, ya'ugö Oholiba: Hiza, ufarou udumö zomasi ya'ugö andrö mege, ya'ira andrö, ba zi no fa'ero dödöu, so ira moroi ba zi fasui fefu, ba wolau khöu, ube'e.
23 Ono matua Mbabeli andrö ba Dawa Galedaia fefu, Fekodi ba Soa ba Koa, ono matua Ndrawa Asiria fefu, awöra, oi ono matua omasiö, reside ba kumandru, oi kumandra ba salaŵa, si fakudo.
24 Ba so ira, ba wolau khöu, oya sibai gureta ba gaolo, ba ato sibai niha; mamaluse ba modange ba motetenaulu, wolau khöu, lafasui ndra'ugö, ba u'ombakha'ö khöra huhuo andrö, ena'ö lahuku ndra'ugö, dali huku ba khöra.
25 Ba ulau khöu wönugu, ba lö ahakhö dödöra ndra'ugö, ikhumö ba talingamö, ba latataba, ba si tosai khöu, ba si mate ba mbawa zi'öli. Onou matua ba onou alawe, ba la'oloi'ö, ba si tosai khöu ba ö galitö dania.
26 Ba laheta khöu nukhamö ba lahalö nayau.
27 Ba u'etu'ö hokhamö ba fohorömö andrö, si oroi danö Miserayi, fa böi sa'ae öfaöga höröu khöra ba fa böi sa'ae itörö tödöu danö Miserayi.
28 Imane sa So'aya, Yehowa: Hiza, ube'e ba danga zi fatiu dödöu ndra'ugö, ba danga zi no fa'ero dödöu andrö.
29 Ba lafakao ndra'ugö ba ahori lahalö zi so khöu ba laröi tou ndra'ugö lö nukha, lö balu-balu, aheta mbalu-balu zaila ndra'ugö, saila zohorö-horö, ba oroma wohorö-horömö andrö, awö hokhamö.
30 Börö wa lalau khöu da'ö, ba me no mohorö-horö ndra'ugö ba niha baero, me no ra'irai'ö ndra'ugö ba nadura andrö.
31 No ötörö lala ga'au andrö; ba ufabadugö sa'ae khöu göi nösi mako andrö, nibadunia.
32 Da'ö niŵa'ö Zo'aya, Yehowa: Ösi mako andrö, nibe'e khö ga'au mege, ba öbadu göi, ösi mako sabakha ba sebua, sebua sibai ösi, ba tobali fama'iki niha ndra'ugö ba borö wango'aya,
33 ba mabu sibai ndra'ugö ba abu sibai dödöu, no mako ba wehokha mbu ba ba wa'atobali dödö, mako nibe'e khö ga'au Samaria mege.
34 Ba öbadu nösi, öhori wangohofo ya'ia, ba öfelafelai gamotola ba ökha'akha'ai zusumö, me no ya'o zanguma'ö, iŵa'ö So'aya, Yehowa:
35 Andrö wa imane So'aya, Yehowa: Me no olifu'ö ndra'o ba me no ö'erogödo, ba ölu'i göi hokhamö, awö wohorö-horömö andrö.

 V. Samuza tö idunö-dunö Yehowa zogoro ita andrö awö wotu wohoröra 

36 Ba imane khögu Yehowa: He ono niha, na ö'otu'ö ndra Ohola Oholiba, ba fasugi ba dödöra zogoro ita andrö khöra.
37 Noa sa mohorö ira ba no togule ba dangara ndro, ba no ba nadu andrö khöra mohorö-horö ira, no lafatörö ba galitö nono matua andrö, si no tumbu khöra khögu, no labe'e ö nadu.
38 Ba da'ö na göi nilaura khögu: No lata'unöi ni'amoni'ö andrö khögu, me luo da'ö, ba no la'o'aya luo sabato andrö khögu.
39 Ba na labunu ö nadu nonora matua, ba möi ira ba ni'amoni'ö andrö khögu, na luo da'ö, ba wango'aya ya'ia, ba hiza, ba si manö göi wolaura bakha ba gosali khögu!
40 Ba lafakaoni'ö na'i göi niha moroi ba zaröu, ba ha si'aikö tohare khöra zinenge, ba so ira, ba mondri ndra'ugö ba öhaogö röngöröngöu ba öfake nayamö.
41 Ba mudadao ndra'ugö ba gaso si sökhi sibai, ba meza fönau, si no muhaogö, ba öbe'e yaŵa gumöyö andrö khögu ba fanikha khögu.
42 Ba yomo ba mbanua, ba fagua-gua niha, fagua-guasa si lö fa'aila. Ba awö niha si lö töi, ba lafakaoni'ö zamadu-madu tuo ba danö si mate, da'ö zame'e aya ba dangara ba saembu si sökhi sibai ba högö.
43 Ba umane: Mohorö-horö na zi no aleu, lö iböhöli wohorönia, ilau manö.
44 Ba möi ira si bakha khönia, si mane na möi ba zohorö; möi ira si bakha khö Gohola ba khö Goholiba, ira alawe sebua hokha.
45 Ba niha satulö zamatörö fotu khönia dania, fotu ba zohorö ba fotu ba zange'e, noa sa sohorö-horö ira ba no togule ba dangara ndro.
46 Imane sa So'aya, Yehowa: Nilau falukhata khöra, nibe'e nifakao ba nirabu si so khöra ira.
47 Ba ndramutebu kara ira sato ba ndra mu'ö'ötö ira si'ölira. Nibunu tou nonora matua, fabaya onora alawe, ba omora, ba nitunu.
48 Ba ufadöhö wohorö andrö ba zi manö, ena'ö labe'e nitegu ira ira alawe [bö'ö] fefu, fa böi mohorö-horö ira, si mane ya'ira andrö.
49 Ba labe'e ba hulumi wohorömi andrö, ba olalöŵami ba nadumi andrö, ba milu'i, ena'ö aboto ba dödömi, wa no ya'odo Zo'aya, Yehowa.

Faza 24

I. Famaedo wanudugö Yeruzalema: Bowoa, so'otu idanö 

1 Ba ndröfi si siŵa, ba zi mewulu ba mbaŵa si fulu, ba humede khögu Yehowa, imane:
2 He ono niha, tanö ba zura döi mbaŵa da'e, töi mbaŵa da'e sibai, ma'ökhö! Ma'ökho andre ilau ba Yeruzalema razo Mbabeli.
3 Andrö wa ölau gamaedola ba niha sabe'e tandro andrö, ömane khöra: Da'ö niŵa'ö Zo'aya, Yehowa: Fedadao bawu mbowoa, fedadao ba lau göi nidanö bakha.
4 Be'e bakha ndriwo andrö, ösinia, hadia ia zi sökhi, osu ba ta'io, fo'ösi si so töla, ni tutuyu.
5 Biri-biri nitutuyu halö, ba fa'anö göi geu barönia; rino ndriwo andrö bakha: mo'otu sa'ae bakha zi so töla andrö.
6 Andrö wa imane So'aya, Yehowa: Alai ndra'o ndra'ugö, ya'ugö banua zange'e, bowoa andrö, si no molemba howu, ba si tebai aheta sa'ae howu andrö! no lazara-zara wangai ösi, ba lö mulau dahö-dahö.
7 Me no so na bakha ba mbanua ndro andrö niduwagöra. No ba dete gara si lö tanö lalau, tenga ba danö laduwagö, ena'ö ibadu tanö.
8 Ba wamatörö fönu khöra, ba ena'ö u'ila ulau mbalö, andrö wa ba dete gara si lö tanö tohare ndro andrö niduwagöra, ube'e, fa böi ibadu tanö.
9 Andrö wa imane So'aya, Yehowa: Alai ndra'o ndra'ugö, ya'ugö banua zange'enge'e! Hiza, u'ebua'ö mbaho geu andrö!
10 Mihöna geu, mi'ebua'ö galitö, mi'asosoi ndriwo andrö, yamo'otu nidanönia, ena'ö akhozi döla andrö.
11 Ba aefa da'ö, ba be'e bawu mbowoa, lö ösi, ena'ö aukhu ia ba ena'ö oyo dölania, fa adudu bakha zi ta'unönia ba ena'ö ahori howu.
12 Ba no zaya-zaya gölö ibe'e, ba lö aheta khönia howu sawe'e-we'e andrö, howu saböu andrö,
13 ba wa'ata'unömö, ba wohorö-horö andrö. Me no utandraigö wangehao ya'ugö ba me no tebai aheta zi ta'unö andrö khöu, ba alakha lö'ö sa'ae aheta, irege no ufadöhö wönugu, ba khömö andrö.
14 No ya'o, Yehowa, zanguma'ö; itörö dania ba ufalua: ma'ifu lö uwuwu, lö uhakhösi tödö ami, ba lö mangesa dödögu. Bua-buamö ba folaumö andrö labe'e dali wamatörö huku khöu, iŵa'ö So'aya, Yehowa.

 II. Mate wo'omo Hezekieli ba lö tola i'e'esi 

15 Ba so niŵa'ö Yehowa khögu, imane:
16 He ono niha, uheta khöu gomasiö höröu andrö, ba wökhö uheta khöu. Ba böi angarö-ngarö ba böi e'e; böi mowöi daŵa höröu.
17 Angarö-ngarö lö li, böi e'esi: anaembu ba amadagahe: böi balugö mbu mbawamö ba böi a kue ba wa'abu dödö!
18 Ba fahuhuo ndra'o ba niha, si hulö wongi; ba tanö owi, ba mate wo'omogu, ba mahemolu ö, si hulö wongi, ba u'o'ö niŵa'ö khögu.
19 Ba lamane khögu niha: Hadia, lö öbotokhi ba dödöma, hadia geluahania, wa ömanö?
20 Ba umane khöra: No muhede khögu Yehowa,
21 no imane: Ömane ba ma'uwu Gizeraeli: Da'ö niŵa'ö Zo'aya, Yehowa: Hiza, ube'e ba zalakha ni'amoni'ö andrö khögu, nibe'emi börö wayaŵasami, omasiö hörömi andrö, fa'omasi dödömi; ba onomi matua ba onomi alawe, niröimi, ba si mate ba mbawa zi'öli dania.
22 Ba ba da'ö dania mi'o'ö nilaugu andre: lö mibalugö mbu mbawami ba lö mi'a kue ba wa'abu dödö.
23 Lö mibulö'ö zaembu ba högömi, ba he badagahe ba gahemi, lö mangarö-ngarö ami ba lö sege-ege, sariri manö ami, ba horömi andrö, ba faoma khö naŵomi mangarö-ngarö ami.
24 Ba tobali amaedola khömi Hezekieli andre; mi'o'ö sibai dania nilaunia andre, na itörö dania, ena'ö aboto ba dödömi, wa no ya'odo Yehowa.
25 Ba ya'ugö, ono niha, ba hiza, na luo uheta khöra nidöna-dönara andrö, omasiöra andrö si sökhi sibai, awö zomasi dödöra, onora matua ba onora alawe,
26 na luo da'ö, ba so zoloi, si möi khöu, ba wanuriagö ya'ia.
27 Na luo da'ö, ba teboka mbawau, endronga ami soloi andrö, ba humede ndra'ugö, tenga sa'ae si lö hede ndra'ugö, ba amaedola ndra'ugö khöra, ena'ö aboto ba dödöra, wa no ya'odo Yehowa.

Faza 25

I. Fama'ele'ö nitandrösaigö ba Ndraono Gamoni 

1 Ba so niŵa'ö Yehowa khögu, imane:
2 He ono niha, otahögö Ndraono Gamoni ba ama'ele'ö nitandrösaigö khöra.
3 ömane ba Ndraono Gamoni andrö: Mifondrondrongo li Zo'aya, Yehowa! Da'ö niŵa'ö Zo'aya Yehowa: Me no faha! ami ba ni'amoni'ö andrö khögu, me no mu'o'aya ia, ba ba danö Ndraono Gizeraeli, me no mubali'ö tanö si mate ia, ba ba ma'uwu Yuda, me no mu'oloi'ö ira,
4 ba hiza, ba ube'e okhöta niha tanö ba gatumbukha luo ami, ena'ö lalau hatira ba khömi ba ena'ö lataru'ö nahiara. Ya'ira zi manga bua danö khömi ba ya'ira zamadu susu zaŵi khömi.
5 Ba ubali'ö nikubaloi gondra Raba andrö, ba tanö Ndraono Gamoni, ba ubali'ö föröma mbiri-biri, ena'ö aboto ba dödömi, wa no ya'odo Yehowa.
6 Imane sa So'aya, Yehowa: Me no molau tatawo ami ba me no mibörö danö ba me no mi'ositengagö Ndraono Gizeraeli ba me no a'oi so wa'omuso dödömi ba zi göna ira,
7 ba hiza, ba u'oro'ö dangagu yaŵami ba ube'e ondra'ua niha baero ami ba uhori ami bakha ba hunö niha bö'ö, taya ami ba danö ube'e; ufakiko ami, ena'ö aboto ba dödömi, wa no ya'odo Yehowa.

 II. Fama'ele'ö nitandrösaigö ba Ndraono Moabi 

8 Da'ö niŵa'ö Zo'aya, Yehowa: Me no lamane Iraono Moabi ba banua Ze'ira: No tobali si mane niha bö'ö fefu ma'uwu Yuda!
9 ba hiza, ba ulahoi zanaere tanö andrö, ba Ndraono Moabi, fa lö banua sa'ae, banua andrö mege, ba zi fasui: fa'amoadu danö andrö, Beti Yesimoto ba Ba'ali Meono ba Kiriata'i.
10 Ube'e okhöta niha tanö ba gatumbukha luo, awö danö Ndraono Gamoni, ena'ö lö'ö sa'ae itörö tödö niha bö'ö Ndraono Gamoni andrö.
11 Ba ba Ndraono Moabi, ba ufatörö huku, ena'ö aboto ba dödöra, wa no ya'odo Yehowa.

 III. Fama'ele'ö nitandrösaigö ba Ndraono Gedomo 

12 Da'ö niŵa'ö Zo'aya, Yehowa: Me no molau balö ba ma'uwu Yuda Ndraono Gedomo, ba me no ebua horö, me no lalau mbalöra khöra,
13 andrö wa imane So'aya, Yehowa: U'oro'ö sa'ae dangagu yaŵa Ndraono Gedomo, ba uhori ba danö niha, fabaya urifö, ba ubali'ö tanö si mate danö; i'otarai Demana, numalö ba Dedano, ba mate-mate ira ba mbawa zi'öli.
14 Ba folaugu balögu ba Ndraono Gedomo, ba ube'e ba danga mbanuagu Iraono Gizeraeli, ena'ö fönugu ba fa'abao dödögu labe'e dali wolau ba Ndraono Gedomo, ba ena'ö la'ila wolaugu balögu andrö, iŵa'ö So'aya, Yehowa.

 IV. Fama'ele'ö nitandrösaigö ba Ndrawa Wilisiti 

15 Da'ö niŵa'ö Zo'aya, Yehowa: Me no molau balö Ndrawa Wilisiti, me no la'ositengagö ami ba me no moroi si'aikö ba dödöra lalau mbalöra khömi, me no famakiko lafa'ua, ba watiusa andrö si lö aetu,
16 andrö wa imane So'aya, Yehowa: Hiza, u'oro'ö dangagu yaŵa Ndrawa Wilisiti, ba uhori Ndrawa Gereta andrö, ba ufakiko zi tosai sihene asi.
17 Folau balö sabölö-bölö ufatörö khöra, fotu ba wönu, ena'ö aboto ba dödöra, wa no ya'odo Yehowa, na ulau mbalögu khöra.

Faza 26

I. Fama'ele'ö: Fanudugö Tiro 

1 Ba ba ndröfi si felezara, me tesa'a, ba so niŵa'ö Yehowa khögu,
2 imane: 

He ono niha, me no faha! Diro andrö, ba Yeruzalema, me no lamane: "No mubokai mbawa göli ba niha baero; tanö ba khöda no teboka ia, sato niha föna, ba no si lö niha-niha,
3 ba imane So'aya, Yehowa: Hiza, ulau khöu, ya'ugö Tiro, oya soi u'ohe udumö niha, timba ndrulu ba nasi, saboto baene.
4 Ba ladudugö dania göli Diro, öli kara, ba laso'agö malige andrö khöra. Ba ubözini khönia guli danö, ubali'ö kara si lö tanö yaŵa.
5 Naha wolokhoi kiri dania ia, ba dalu nasi bakha, me no ya'o zanguma'ö, iŵa'ö So'aya, Yehowa, ba ahulua soi bö'ö dania ia.
6 Ba banua halama soya khöra, sihene asi, ba si mate ba mbawa zi'öli dania, ena'ö aboto ba dödöra, wa no ya'odo Yehowa.

 II. Nebukanesa zamatörö fotu andrö khöra 

7 Imane sa So'aya, Yehowa: Hiza ufatenge sanuwö Tiro Nebukanesa, razo Mbabeli, moroi yöu, fondrege razo andrö, solohe kudo ba hureta ba si fakudo, awö niha sato sibai.
8 Da'ö zamunu tou si'öli mbanua halama soya khömi, sihene asi, ba ilau malige zanuwö khömi ba ifako'o'ö fari khömi ba ifafazökhi'ö mba'a-ba'a khöra.
9 Ba la'olobigö ba göli kara khömi wamoto andrö ba larasa maligemi si'öli andrö khöra.
10 Ba tehawu ami gawu-gawu ba wa'oya kudo khöra moroi sa; ba ba werara zi fakudo ba gaolo ba kureta, ba humisi göli mbanua khömi, na latörö mbawa göli khömi, si mane na atu'a ba mbanua zanuwö.
11 Afufu newalimö fefu [ya'ugö Tiro] labe'e ahe kudo khöra, ba ösimö, ba labunu tou si'öli, ba adudu tou gehomo sesolo andrö khöu.
12 Ba larabu gana'amö, ba faniaga andrö ba khöu, ba lahalö, ba ladudugö gölimö, öli kara andrö, ba omo, sebua balazo mege ba wolau, ba lafufu, ba karania ba eunia, adudula, ba latibo'ö ba nasi.
13 U'etu'ö li wanunö ba khöu, ba he li mbiola khöu, ba lö terongo sa'ae.
14 Ba ubali'ö kara si lö tanö yaŵa ndra'ugö: tobali naha wolokhoi kiri ndra'ugö; lö'ö sa'ae lafuli lataru'ö ndra'ugö, me no ya'o, Yehowa, zanguma'ö, iŵa'ö So'aya, Yehowa.

 III. Fa'atobali dödö ba waate'alara andrö 

15 Da'ö niŵa'ö Zo'aya, Yehowa, nitandrösaigö ba Diro andrö: Hadia, lö muheu hulo ba nasi ba werara wa'adudumö ba ba wangarö-ngarö nitaru'ö si'öli, na möi famunu ba khömö zi'öli andrö?
16 Ba möi tou zalaŵa ba mbewe nasi fefu, laröi dadaomara, laheta mbarura, baru zalaŵa, awö nukhara nigili sola'a-la'a. Ba la'onukha wanizi-nizi, ba tou ba danö mudadao ira; lö mamalö-malö wanizi ba no tobali dödöra ba khömö andrö.
17 Ba la'e'esi ndra'ugö ba lamane khöu: "Ha lö afufu ndra'ugö, ha lö ataya ndra'ugö ba nasi, ya'ugö banua nisuno sibai mege, si no abölö ba nasi, ya'ia ba ösinia, same'e manizi-nizi khönia dozi si so ba ngai!
18 Ba iada'e, ba humeu hulo, me luo wa'adudumö, ba si tobali tödö hulo ba nasi, ba wozumö andrö.
19 Imane sa So'aya, Yehowa: Na ubali'ö banua si no adudu ndra'ugö, si mane banua bö'ö andrö, si lö niha sa'ae, na ufatörö khöu goloro,
20 ena'ö anönö'ö asi, ba utuli'ö si tou ndra'ugö, awö zi no möi si tou ba goho-koho, ba niha ba götö föna, ba ba mbanua tou u'asiwai nahiamö, timba gadudula si no ara sibai, ba zi no möi ba goho-koho, fa böi sa'ae la'iagö ndra'ugö niha, ba fa böi sa'ae monaha ndra'ugö ba danö niha sauri.
21 I'ogomuzaö adudu ndra'ugö ube'e, ba lö'ö sa'ae ya'ugö. La'alui dania ndra'ugö, ba irugi zi lö aetu, ba lö lasöndra'ö, iŵa'ö So'aya, Yehowa.

Faza 27

I. Fange'esi Tiro. Fa'asökhi mbanua mege ba fa'ebua gana'ara 

1 Ba so niŵa'ö Yehowa khögu,
2 imane: Ba ya'ugö ono niha, ö'e'esi Diro andrö,
3 ömane khönia: Si so ba mbewe nasi, ba mbewe labua, saniaga ba niha baero, ba zihene asi misa: Da'ö niŵa'ö Zo'aya, Yehowa: Ya'ugö Tiro, ba no ömane dödöu: "No fondrege zi sökhi ndra'o!"
4 No ba dalu nasi so nahiamö; no maulu wa'asökhimö labe'e sanaru'ö ya'ugö.
5 No senobari moroi ba Zeniri labe'e fafamö fefu, ba eresi moroi ba hili Libano lahalö, ba wamotöla loyo ya'ugö.
6 Ba tali gae moroi ba Mbazana labe'e sola, ba bagolömö ba tetemö ba simalambuo, moroi ba hulo Ndrawa Giti, nifosinga ifö guaza.
7 Ba tarafali nigili sola'ala'a, moroi ba danö Miserayi, öbologö mandreramö, ba ungu sowu waruwaru ba soyo, moroi ba mbewe nasi ba Gelisa mba'a-ba'a zino khöu.
8 Banua Zidona ba banua Garawada öhalö sanola; ba sabölö onekhe si so ba khöu, ya'ugö Tiro, ba no möi sangamuri.
9 Satua mbanua Gebala ba tuka khöra zi möi sanga'azökhi si böla ba khöu; owo ba nasi fefu, awö nono nowo, ba no so ba khöu.
10 Dawa Weresia ba Dawa Ludi ba Dawa Wuti, ba no möi saradadu khöu ba wasuwöta; baluse ba tetenaulu, ba no lasaitagö ba khömö andrö, nönö-nönö lakhömiu.
11 Banua Garawada andrö ba sabölö andrö khöu [fefu], ba no so ba gölimö, fasui, ba sabölö zi so yaŵa ba maligemö. Balusera, ba no lasaitagö ba gölimö fasui; lafo'ahonoa wa'asökhimö.

 II. Fa'abölö waniagara 

12 Tarisi zaniagö khöu, ba wa'oya ngawalö waniaga. Firö ba si'öli ba simo mbanua ba simo itö la'ohe ba kade khöu.
13 Yawano ba Tubalo ba Mesekhi zaniaga khöu; sawuyu ba fakake töla garamba la'ohe khöu, faniaga.
14 Ma'uwu Dogarima zolohe ba kade khöu kudo gureta ba kudo ba wakudosa ba kalide kudo.
15 Dawa Dedano zaniaga khöu. No möi barö mbawau ba waniaga zihene asi misa; ifö guaza ba eu zati labe'e beo khöu.
16 Dawa Garamo zaniaga khöu, ba wa'oya ngawalö nekhe-nekhe danga khöra; feremata zumurudi ba ungu ba nukha nigili sola'ala'a ba tarafali ba meredia ba yasia la'ohe ba kade khöu,
17 Mado Yuda ba iraono Gizeraeli zaniaga khöu. Gandru moroi ba Miniti ba kue sami ba ŵe ŵani ba fanikha ba fanikha samohua la'ohe khöu faniaga.
18 Damaseko zowöliwöli khöu, ba wa'oya ngawalö nekhe-nekhe danga khöu, ba wa'afahöna waniaga, agu moroi ba Helebono ba bu mbiri-biri, moroi ba Zakhara, si takile fa'afusi, la'ohe.
19 Wedano ba Yawano ba Usala zolohe faniaga ba kade khöu; fakake si'öli ba kuli mani ba deringu la'ohe khöu faniaga.
20 Dedano zaniaga khöu, dane-dane zela kudo, ba wakudosa.
21 Dawa Ara ba salaŵa Gedara fefu, ba no so barö mbawau saniaga: ono mbiri-biri ba biri-biri si matua ba nambi si matua la'ohe: da'ö waniagara khöu.
22 Sikoli Zaba ba sikoli Raema zaniaga khöu. Fondrege zi sökhi rembaremba, awö ngawalö weremata ba ana'a la'ohe ba kade khöu.
23 Harana ba Kane ba Edena, sikoli Zeba ba sikoli Dawa Asiria ba sikoli Gilimada zaniaga khöu.
24 Faniagara ba kade khöu, ba baru luo ba baru sebua ungu sowu waruwaru ba nukha nigili sola'ala'a ba ambala sokhoikhoi ba sinali ni'otaŵi gatölu ba sinali nitali.
25 Owo Darisi zolohe faniaga khöu, ba tobali sebua ana'a ndra'ugö ba sebua lakhömi, ba dalu nasi.

 III. Fa'adudunia ba fange'esi da'ö 

26 Misi tou ba nasi la'ohe ndra'ugö sanola owou; — ba irasa ndra'ugö angi timu, ba dalu nasi.
27 Ana'amö ba faniagamö ba ösi lafo ba ono nowo khöu ba sangamuri, sanga'azökhi si böla khöu, ba samawamawa faniaga andrö khöu ba saradadumö, fefu, si so yomo ba mbanua khöu, fabaya niha sato fefu khöu, ba sahöndrö ba dalu nasi dania, na luo wa'adudumö.
28 Ba ba we'ira-ira zangamuri andrö khöu, ba humisi nowo soya.
29 Ba dozi sangamuri, ba laröi nowora; ono nowo ba dozi sangamuri, ba nasi, ba möi yaŵa ba danö.
30 Ba la'e'esi ndra'ugö ba mu'ira-ira ba lalau gawu-gawu ba högöra, ba lahawui ira awu.
31 Latöwö mbura, börö ndra'ugö, ba la'onukha nukha ba wa'abu dödö ba mege-ege ira ba khömö andrö, abu sibai dödöra, afökhö sibai khöra.
32 Ba ba wa'abu dödöra andrö, ba mangarö-ngarö ira ba khömö andrö, ba la'e'esi ndra'ugö lamane. Ha niha zi no si mane Tiro andrö, si lö nini-nini sa'ae bakha ba dalu nasi!
33 Me möi yaŵa moroi ba nasi waniagamö andrö, ba no oya soi zabuso öbe'e; ba wa'ebua gana'amö ba ba wa'oya waniagamö, ba no öfo'ana'a razo ba guli danö.
34 Ba iya'e, ba no aboto ndra'ugö, no aheta'ö ba nasi yaŵa; no ahöndrö si tou waniagamö andrö, fabaya niha sato fefu, ösiu.
35 Dozi si hene asi, ba tobali dödö ba khömö andrö, ba humokha mbu zalaŵara, mangerau mbawa.
36 Saniaga andrö ba niha bö'ö, ba la'o'aya ndra'ugö; no i'ogomuzaö adudu ndra'ugö, ba lö'ö manö ya'ugö sa'ae.

Faza 28

I. Fama'ele'ö nitandrösaigö khö razo Diro 

1 Ba so niŵa'ö Yehowa khögu,
2 imane: He ono niha, ömane khö razo Diro andrö: Da'ö niŵa'ö Zo'aya, Yehowa: Me no fayaŵa dödöu, me no ömane: "Lowalangi ndra'odo, nahia Lowalangi nahiagu ba dalu nasi bakha!" ba no niha ndra'ugö, ba tenga Lowalangi, ba me öŵa'ö zui tödöu, Lowalangi ndra'ugö, —
3 hiza, no atua-tua ndra'ugö, moroi khö Danieli, lö hadia ia si tobini, si lö ösöndra.
4 Ba wa'atua-tuamö andrö ba ba wa'aboto ba dödöu, ba ösöndra gana'a ba öhöna gana'a ba firö, barö dawöla.
5 Ba wa'afahöna wa'atua-tuamö andrö ba ba waniagamö, ba ödou'ö wa'ebua gana'au, ba fayaŵa dödöu, börö wa'ebua gana'amö andrö.
6 Andrö wa imane So'aya, Yehowa: Me öŵa'ö tödöu, Lowalangi ndra'ugö, ba hiza,
7 ba ufatörö khöu niha bö'ö, niha si lö fa'ahakhö dödö, ba lasöbi zi'ölira ba wa'atua-tuamö andrö, ba la'o'aya lakhömiu andrö.
8 Ba gohokoho si tou latuli'ö ndra'ugö, ba fa'amate nibunu wa'amateu, ba dalu nasi bakha.
9 Ba hadia, öŵa'ö na göi dania: "Lowalangi ndra'o!" föna zamunu ya'ugö, me no niha ndra'ugö, ba tenga Lowalangi, ba danga zi ange'eli ya'ugö?
10 Fa'amate zi lö muboto wa'amateu dania, ba danga niha bö'ö, me no ya'o zanguma'ö, iŵa'ö So'aya, Yehowa.

 II. Fangarö-ngarö zama'ele'ö ba khönia 

11 Ba so niŵa'ö Yehowa khögu,
12 imane: He ono niha e'esi razo Diro andrö, ömane khönia: Da'ö niŵa'ö Zo'aya, Yehowa: No tandro ba wa'amo'ahonoa ndra'ugö, mege, no fahöna wa'atua-tua ba no mo'ahonoa wa'asökhi.
13 No ba Gedena, ba kabu Lowalangi andrö, so ndra'ugö; balu-balumö ngawalö weremata, aki ba sabaradi ba ita ba firusa ba una ba yasia ba nila ba sumurudi ba yakudi; ba ana'a waritia ba surune khöu; me luo tewöwöi ndra'ugö tefazökhi.
14 No Kerubi ba'a-ba'a ufataro ndra'ugö; ba hili Lowalangi andrö ni'amoni'ö so'ö; ba gotalua gara, si no timba galitö, mowaö-waö ndra'ugö.
15 Si lö sinegu ndra'ugö ba mbua-buamö andrö, i'otarai luo me tewöwöi ndra'ugö, irege tesöndra dania golalöŵa ba khöu.
16 Ba waniagamö andrö, si no abölö sibai, ba mo'ösi ndra'ugö si lö sökhi, mosala ndra'ugö; ba no ube'e ba zalakha ndra'ugö, no uheta'ö ba hili Lowalangi andrö, no ufakiko'ö, ya'ugö Kerubi ba'a-ba'a, ba ba gotalua gara andrö, si no timba galitö, ba no uheta'ö.
17 No fayaŵa dödöu, börö wa'asökhimö andrö, ba taya wa'atua-tuamö andrö öbe'e, ba lakhömimö andrö. Ba danö tou no utibo'ö ndra'ugö, no ube'e ba danga razo bö'ö ndra'ugö, ena'ö wa'omasira wamaigi-maigi ya'ugö.
18 Ba wa'afahöna golalöŵamö andrö ba ba walimosa andrö ba waniagamö, ba öbe'e ba zalakha ni'amoni'ö andrö khöu. Ba alua galitö ba khömö ube'e, ba no i'a'ö, ba no ubali'ö awu ndra'ugö ba danö tou, ba zanehe zamaigi ya'ugö, fefu.
19 Dozi si no fa'ila li khöu, ba niha baero, ba no tobali dödö, ba khömö andrö; no i'ogomuzaö tekiko ndra'ugö, ba lö'ö manö ya'ugö sa'ae.

 III. Fama'ele'ö nitandrösaigö ba Zidona 

20 Ba so niŵa'ö Yehowa khögu,
21 imane: He ono niha, otahögö Zidona, ba ama'ele'ö nitandrösaigö khöra,
22 ömane: Da'ö niŵa'ö Zo'aya, Yehowa: Hiza, ulau khöu, ya'ugö Sidona, ba molakhömi ndra'o ba khömö andrö, ube'e, ena'ö aboto ba dödöra, wa no ya'odo Yehowa, na ufatörö khöra huku ba na u'oroma'ö khöra, wa no ni'amoni'ö ndra'odo.
23 Ba ufatörö khöra wökhö waba, ba fange'e ba newali khöra, ba mate tou nibunu si'öli, ba mbanua bakha, tefasui si'öli ira, ena'ö aboto ba dödöra, wa no ya'odo Yehowa.
24 Ba ba ma'uwu Gizeraeli, ba lö'ö sa'ae doi famakao ba lö'ö sa'ae zuzumö safökhö, ba niha si tefasui ya'ira, fefu, si lö ba dödö ya'ira, ena'ö aboto ba dödöra, wa no ya'odo Yehowa.

 IV. Fangazökhi ma'uwu Gizeraeli 

25 Da'ö niŵa'ö Zo'aya, Yehowa: Na u'ozaragö dania ma'uwu Gizeraeli, ba niha baero andrö, ba nifazaewe ya'ira, ba u'oroma'ö ba khöra, wa no ni'amoni'ö ndra'odo, ba zanehe niha baero, ba ba danöra dania so ira, ba danö nibe'egu khö genonigu Yakobo.
26 Ba mowanua ira ba da'ö, lö hadia ia khöra, molau omo ira ba lafazökhi kabu nagu, ba lö hadia ia khöra, na ufatörö huku ba niha fefu, si lö ba dödö ya'ira mege, ba zi tefasui ya'ira mege, ena'ö aboto ba dödöra, wa no ya'odo Yehowa, Lowalangira.

Faza 29

I. Fama'ele'ö fa'atekiko danö Miserayi: öfa wulu fakhe tanö si mate ia 

1 Ba ba ndröfi si fulu, ba zi mewelendrua ba mbaŵa si fulu, ba so niŵa'ö Yehowa khögu, imane:
2 He ono niha, otahögu Wara'o andrö, razo Miserayi, ba ama'ele'ö nitandrösaigö khönia ba ba danö Miserayi, ma'asagörö.
3 Hede, ömane: Da'ö niŵa'ö Zo'aya, Yehowa: Hiza, ulau khöu, ya'ugö Fara'o, razo Miserayi bu'aya sebua, si so ba dalu nidanö andrö khönia, sanguma'ö: Khögu Nilo, no ya'o zamazökhi!
4 Ulau sa'ae gai ba zimbimö, ba falemba ba hunahunamö gi'a, ba nidanö andrö khöu, ube'e, ba udöni'ö yaŵa, moroi ba dalu nidanö andrö khöu, fabaya i'a fefu, ba nidanö khöu, si no falemba ba hunahunamö.
5 Ba utibo'ö ndra'ugö ba danö si mate, ya'ugö ba i'a andrö fefu, ba nidanö andrö khöu; ba mbenua aekhu tou ndra'ugö, ba lö'ö sa'ae lahalö'ö ba lö lako'o ba danö ndra'ugö: ö gutu ndru'u ba ö wofo ba dalu mbanua ube'e ndra'ugö.
6 Ba ya aboto ba dödö Ndrawa Miserayi fefu, wa no ya'odo Yehowa. Me no si'o sukhu ndra'ugö ba ma'uwu Gizeraeli —
7 na latuyu ndra'ugö, ba afatö'ö, ba oi mesokho dangara öbe'e, ba na labe'e tendrotendrora ndra'ugö, ba tefatö'ö, ba oi mangiwa zolara öbe'e! —
8 Andrö wa imane So'aya, Yehowa: Hiza, ufatörö khöu zi'öli: ba uhori ba khömö niha, fabaya urifö.
9 Ba tanö si mate ba si lö niha-niha dania danö Miserayi, ena'ö aboto ba dödöra, wa no ya'odo Yehowa. Me no öŵa'ö: "Khögu Nilo, no ya'o zamazökhi!"
10 Ba andrö, ba hiza, ulau khöu ba ba nidanö andrö khöu, ba ubali'ö si lö niha-niha ba tanö si mate danö Miserayi, i'otarai Migidola, numalö ba Ziene, ba ba nola Khusi.
11 Lö'ö sa'ae itörö ahe niha, ba he ahe zaliŵa-liŵa ba danö: si lö niha ia, 40 fakhe wa'ara.
12 Ubali'ö tanö si mate danö Miserayi, bakha ba dalu danö bö'ö, si no mufufu, ba banuara, ba adudula, bakha ba hunö mbanua bö'ö, si no adudu göi, 40 fakhe wa'ara; ba Dawa Miserayi, ba ufazaewe ba niha baero, ba danö bö'ö misa ufazawili ira.

 II. Fanga'azökhi dania ba tenga si mane föna 

13 Imane sa So'aya, Yehowa: Na no irugi 40 wulu fakhe dania, ba ufuli u'ozaragö Ndrawa Miserayi, ba niha baero misa, ba nifazaewe ya'ira.
14 Ba u'ohe mangawuli Ndrawa Miserayi, ni'oloi'ö mege, ba danö Wataro, ba danö mbörötara u'ohe ira; ba soi side-ide dania ira ba da'ö.
15 Ide'ide ira, moroi ba soi niha bö'ö, ba lö'ö sa'ae fayaŵa ira, ba niha baero, ba lö ato ira ube'e, fa tebai sa'ae ya'ira zamatörö niha bö'ö.
16 Ba tenga sa'ae tötönafö ma'uwu Gizeraeli zangadugö ya'ira, ba lalöra andrö, na la'olembai ira; ba aboto ba dödöra, wa no ya'odo Yehowa, So'aya.

 III. Khö razo Nebukanesa dania ia 

17 Ba ndrofi si 27, ba zi sambua desa'a ba mbaŵa si föföna, ba humede khögu Yehowa, imane: He ono niha!
18 No halöŵö safökhö lahalö sabölö andrö khö Nebukanesa ba Diro andrö, ibe'e Nebukanesa, razo Mbabeli: no ahori adeha mbu högö, ba alisi fefu, ba no azaza; ba lö nitemara böli gölöra, ba Diro andrö, ba halöŵöra, nihalöra ba khöra, he ya'ia ba he sabölö andrö khönia.
19 Andrö wa imane So'aya, Yehowa: Hiza, ube'e bualagu khö Nebukanesa, razo Mbabeli, danö Miserayi andrö, ena'ö i'oloi'ö gana'ara, ba ena'ö irabu ba ibo'ai zi so: da'ö mböli gölö zabölö andrö khönia dania.
20 Luora ba halöŵö andrö nihalöra ube'e danö Miserayi, me no mohalöŵö ira khögu, iŵa'ö So'aya, Yehowa.
21 Ba na luo da'ö, ba ufatumbu'ö dandru ba ma'uwu Gizeraeli, ba ya'ugö, ba utolo, fa lö ata'u'ö muhede ba khöra, ena'ö aboto ba dödöra, wa no ya'odo Yehowa.

Faza 30

I. Irugi dania baŵa wanguhuku Dawa Miserayi, fabaya si fa'awö khöra 

1 Ba so niŵa'ö Yehowa khögu,
2 imane: He ono niha, ama'ele'ö, ömane: Da'ö niŵa'ö Zo'aya, Yehowa: Mi'ege-ege, alai mbaŵa andrö!
3 Noa sa ahatö mbaŵa andrö; baŵa andrö khö Yehowa, ba no ahatö! Baŵa salu mbanua, inötö ba niha baero ia,
4 Ba irugi Ndrawa Miserayi si'öli, ba humeu danö Khusi, na tegaölö tou nibunu ba Ndrawa Miserayi, ba na la'oloi'ö gana'ara ba na ladudugö mbanua.
5 Khusi ba Futi ba Ludi, fabaya niha si fakhöyö andrö fefu, ba Kubi ba Dawa Gereta, ba mate ba mbawa zi'öli, awöra.
6 Da'ö niŵa'ö Yehowa: Aso'a dania tuwutuwu Miserayi andrö, ba awuwu tou lakhömira andrö, si no ebua; i'otarai Migidola, numalö ba Ziene, ba mate ira ba mbawa zi'öli iŵa'ö So'aya, Yehowa.
7 Ba tanö si mate dania danöra, bakha ba dalu danö bö'ö, si no mubali'ö tanö si mate göi; ba banua khöra ba bakha ba hunö mbanua si no adudu so.
8 Ba aboto dania ba dödöra, wa no ya'odo Yehowa, na ugule'ö galitö ba danö Miserayi, ba na te'ö'ötö tou fefu zi fa'awö khöra.
9 Ba na luo da'ö, ba so zinenge, sowaö-waö fönagu, ba nowo, ba wokeani Khusi andrö, si lö fa'abu dödö na, ba humeu dania danöra, ba mbaŵa Miserayi andrö; hiza sa, irugi dania!

 II. Nebukanesa zamatörö huku 

10 Da'ö niŵa'ö Zo'aya, Yehowa: U'etu'ö sa'ae gua-gua andrö ba danö Miserayi tanga Nebukanesa, razo Mbabeli.
11 Ya'ia ba banuania, awönia, ni'ohe moroi sa, soi safaito, ba wamufu tanö, ba lasöbi zi'ölira ba danö Miserayi ba anönö danö nibunu labe'e.
12 Ba u'ogo'öisi nidanö, ba tanö, ba u'amawa ba niha si lö sökhi, ba ubali'ö tanö si mate danö ba ufufu nösinia tanga niha bö'ö. No ya'o Yehowa zanguma'ö!
13 Da'ö niŵa'ö Zo'aya, Yehowa: Ufufu nadu andrö ba uhori wamaedo andrö ba Nofi, awö zalaŵa ba danö Miserayi, fa lö ya'ira sa'ae dania; ba uhawui fa'ata'u Ndrawa Miserayi.
14 Ba ududugö Wataro ba ugule'ö galitö ba Zoana ba ufatörö huku ba No.
15 Ba uhawui bakhu-bakhu dödögu Zini, banua saro andrö ba danö Miserayi, ba uhori zato andrö ba No.
16 Ugule'ö galitö ba danö Miserayi, ba sanizi-nizi ba sogikhi dania Zini; ba ba No, ba atu'a nemali, ba ba Nofi, ba emali ba zi ma'ökhö.
17 Ono matua ba Oni ba ono matua ba Wibese, ba si mate ba mbawa zi'öli, ba banua bö'ö, ba ni'oloi'ö.
18 Ba Dakhifane, ba ogömi-gömi ba zi ma'ökhö, na ufatö ba da'ö zi'o zalaŵa ba Ndrawa Miserayi, ba na a'ozu ba da'ö lakhömira andrö, si no ebua. Banua andrö, ba ibalugö salu, ba halama soya khöra, ba ni'oloi'ö.
19 Huku ufatörö ba Ndrawa Miserayi, ena'ö aboto ba dödöra, wa no ya'odo Yehowa.

 III. Samomo dania razo Miserayi, ba sabölö razo Mbabeli 

20 Ba ba ndröfi si felezara, ba zi mewitu ba mbaŵa si föföna, ba so niŵa'ö Yehowa khögu, imane:
21 He ono niha, ta'io Wara'o andrö, razo Miserayi, ba no ufatö, ba hiza, ba lö labe'e dalu-dalu; ena'ö ifuli abe'e, na labe'e dalu-dalu, na la'olohuni, ena'ö ifuli abe'e, ba wanuyu si'öli.
22 Andrö wa imane So'aya, Yehowa: Hiza, ulau khö Wara'o andrö, razo Miserayi, ufatö da'ionia, he ta'ionia sabe'e na, ba he si no afatö andrö; ba utimba ba dangania zi'öli.
23 Ba ufazaewe ba niha baero Ndrawa Miserayi, ba danö zotanö misa ufazawili ira.
24 Ba u'abe'e'ö danga razo Mbabeli, ba ube'e ba dangania zi'öli andrö khögu; ba ta'io Wara'o, ba ufatö, ena'ö mangarö-ngarö ia föna razo Mbabeli, timba wangarö-ngarö nihandro toho.
25 Ba tanga razo Mbabeli, ba u'abe'e'ö, ba sadada danga Wara'o, ba ya aboto ba dödöra, wa no ya'odo Yehowa, na ube'e ba danga razo Mbabeli zi'öli andrö khögu, ena'ö ilau ba Ndrawa Miserayi.
26 Ba ufazaewe ba niha baero Ndrawa Miserayi, ba danö zotanö misa ufazawili ira, ena'ö aboto ba dödöra, wa no ya'odo Yehowa.

Faza 31

Famangelama Fara'o:

 I. Amaedola geresi si sökhi sibai ia mege 

1 Ba ba ndröfi si felezara andrö, ba zi sambua desa'a ba mbaŵa si tölu, ba so niŵa'ö Yehowa khögu, imane:
2 He ono niha, ömane khö Wara'ö andrö, razo Miserayi: Ha niha zi falaŵalaŵa khöu, ba wa'ebuamö andrö?
3 Hiza geresi ba hili Libano, si sökhi daha ba si sökhi hogu ba si no alaŵa sibai, ba lawuo si yaŵa irugi hogunia.
4 No idanö wangebuania mege, no molö wamanöi; no ifasui hohounia naha andrö ba nitanö ya'ia, ba irugi mbörö geu ba mbenua fefu eleania.
5 Andrö wa no ebua ia moroi ba geu bö'ö fefu, ba mbenua; itugu tedou wa'ebua hogunia, itugu anau ndrahania ba wa'abölö nidanö, na i'oro'ö ndraha.
6 Ba ndrahania andrö mangazuni ngawalö wofo ba dalu mbanua, ba ba mbörönia mo'ono gutu ndru'u fefu, ba ba lumönia mowanua soi niha andrö, ha wa'oya.
7 Ba no si sökhi ia, ba wa'ebuania andrö, ba wa'anau ndrahania, me no irugi zabölö idanö ŵa'ania.
8 Lö italu'i ia eresi bö'ö, ba kabu Lowalangi, ba lö si falaŵalaŵa khönia daha zenobari, ba daha mbaranga, ba lö si fagölö-gölö khönia; sara lö eu ba kabu Lowalangi andrö, si falaŵalaŵa khönia, ba wa'asökhi.
9 No si sökhi ia ba wa'afahöna ndrahania ube'e, ba fefu döla geu ba Gedena, ba kabu Lowalangi andrö, ba no safökhö tödö khönia.

 II. Ba no iso'agö ia Lowalangi ba tobali dödö niha baero ba wa'aso'ania andrö 

10 Andrö wa imane So'aya, Yehowa: Me no alaŵa sibai ia ba me no irugi lawuo si yaŵa hogunia, ba me no fayaŵa dödönia, ba wa'amanöinia andrö,
11 andrö wa no ube'e ia ba danga zabölö ba niha baero, da'ö dania zolau khönia; no ba walösökhinia, wa uheta ia ba danö.
12 Ba no la'obö ia niha bö'ö, fondrege zafaito ba niha baero, no laso'agö tou. Ba hili ba ba ndraso misa fefu muzawili duturunia, ba dahania, ba no safatö tou ba ndraso mbombo misa ba danö, ba mofanö soi niha ba danö fefu, laheta ira ba lumönia, ba laröi tou ia.
13 Ba ba mbotonia tou manuge wofo ba dalu mbanua, ba barö ndrahania soso gutu ndru'u ba mbenua fefu,
14 ena'ö böi sa'ae ebua hadia ia geu ba mbewe nidanö, böi sa'ae irugi lawuo si yaŵa hogu, böi sa'ae fayaŵa zabölönia ba da'ö, fefu zanisiö idanö andrö. Noa sa mululu ba wa'amate fefu, ba mbanua tou, ba hunö nono niha bakha, ba zi no möi mitou ba gohokoho.
15 Imane So'aya, Yehowa: Me luo möi mitou ia ba mbanua tou, ba abu dödö nidanö ube'e ba utaha hohounia, ba toba'a nidanö andrö, si no abölö. No ubalugö salu hili Libano, börö ia, ba no ba khönia, wa no ariri geu ba mbenua, fefu.
16 Ba werara wa'aso'ania andrö, ba humisi niha baero ube'e, me utuli'ö ia si tou ba mbanua tou, ba zi no numalö mitou ba gohokoho, ba arara dödö geu Gedena fefu, ba mbanua tou, eu nitutuyu andrö, fondrege zi sökhi ba hili Libano, fefu zanisiö idanö.
17 Si fao khönia göi da'ö mitou ba mbanua tou, ba nibunu si'öli andrö, fabaya nga'ötöra, sonahia ba lumönia mege, bakha ba hunö niha baero.
18 Hezo zi falaŵalaŵa ndra'ugö ba wa'asökhi ba ba wa'alaŵa, ba geu Gedena andrö? Ba awö geu Gedena andrö tetuli'ö si tou ndra'ugö, ba mbanua tou; tou, bakha ba hunö zi lö muboto so'ö dania, ba nibunu si'öli andrö: da'ö Wara'o andrö, fabaya lakhöminia fefu, iŵa'ö So'aya, Yehowa.

Faza 32

I. Fange'esi Fara'o razo Miserayi 

1 Ba ba ndröfi si felendrua, ba zi sambua desa'a ba mbaŵa si felendrua, ba so niŵa'ö Yehowa khögu,
2 imane: He ono niha, e'esi Wara'o andrö, razo Miserayi, ömane khönia: Ya'ugö ono zingo ba niha baero, lö ya'ugö sa'ae! no timba mbuaya ba molö ndra'ugö, no izö'izö nikhumö, no ö'olotui nidanö ahemö, no manambunambu ndra'ugö ba hohou.
3 Da'ö niŵa'ö Zo'aya, Yehowa: Uhawui sa'ae ndra'ugö dialagu ba zoya aekhu soi niha, ba ladöni yaŵa ndra'ugö, ba ndrialagu andrö.
4 Ba ufazaumba yaŵa ba danö ndra'ugö, ba mbenua utibo'ö tou ndra'ugö, ba manuge ba mbotomö wofo ba dalu mbanua fefu ube'e; ba utu ndru'u ba guli danö ma'asagörö, ba u'abusoi'ö ösiu.
5 Ba u'ohe yaŵa ba hili nösiu, ba ufo'ösi ndraso amatelamö.
6 Ba ba danö ninönöimö mege, ba ufabadugö ndromö, irugi ba gahe hili, ba afönu ngöfi mbombo öbe'e.
7 Ba ba wa'amatemö, ba alu mbanua ube'e ba ubalugö saitö ndröfinia; luo, ba ubalugö lawuo, ba baŵa, ba si lö haga.
8 Sihaga andrö ba mbanua si yaŵa, ba ubalugö saitö, börö ndra'ugö, ba uhawui sogömi-gömi danömo, iŵa'ö So'aya, Yehowa.
9 Ba oya soi niha, ba abu dödö ube'e, na u'ohe ba niha baero gadudulamö, ba danö zotanö, si lö örai ö'ila.
10 Ba oya soi niha zi tobali tödö ube'e, ba khömö andrö, ba razora, ba sihokha mbu, börö ndra'ugö, na ufaligoi zi'öli fönara, ba sanizi-nizi ira, si lö mamalö-malö; ba nosonia manizi-nizi zamösana, na luo wa'ate'alamö andrö.
11 Imane sa So'aya, Yehowa: Irugi dania ndra'ugö si'öli razo Mbabeli.
12 Si'öli zabölö andrö ube'e famufu lakhömimö andrö; fondrege zafaito niha fefu. Da'ö dania zamufu hokha Miserayi andrö; ba lakhömira fefu, ba nihori.
13 Ba uriföra fefu ba zabölö idanö andrö, ba uhori, ba sara lö ahe niha sa'ae dania si olotui idanö andrö, ba he sa'a zaliŵa-liŵa ba danö.
14 Ba ohahau dania nidanö andrö khöra, ube'e, ba hulö wanikha wa'ahele hohounia, iŵa'ö So'aya, Yehowa,
15 na ubali'ö tanö si mate danö Miserayi, na no afufu danö ba na si lö ösi sa'ae, na ubunu fefu zowanua ba danö, ena'ö aboto ba dödöra, wa no ya'odo Yehowa.
16 Fange'esi da'e, nilau, ono niha baero alawe zolau ya'ia: ba danö Miserayi ba ba lakhömira andrö fefu latandrösaigö, iŵa'ö So'aya, Yehowa.

 II. Fange'esi Dawa Miserayi sato 

17 Ba ba ndröfi si felendrua, ba [[wikt:nia:tuli|duli]], ba so niŵa'ö Yehowa khögu,
18 imane: He ono niha, e'esi lakhömi Miserayi andrö, ba dada tou ia ba mbanua tou, ba zi no numalö mitou ba gohokoho, ya'ugö ba ono soi sebua alawe.
19 Hadia, tenga no omasiö ndra'ugö moroi ba niha bö'ö fefu? Ae si tou ba be'e nifaförö ba ngai zi lö muboto ndra'ugö!
20 Bakha ba hunö nibunu si'öli tegaölö tou ira. No mube'e zi'öli; ba tefaförö tou ia, fabaya lakhöminia fefu!
21 Ba lamane dania khönia sabölö andrö moroi ba dalu mbanua tou, khönia ba ba zi no fa'awö khönia: No ahöndrö si tou, no so tou ba da'ö zi lö muboto, nibunu si'öli andrö.
22 Hiza Asiria ba sato khöra fefu, si no tefasui lewatönia, — oi nibunu tou, si mate ba mbawa zi'öli mege —
23 ba wondrege ba watalinga tebe'e mege lewatöra, ba no tefasui satonia lewatönia, oi nibunu tou mege, si mate ba mbawa zi'öli, sameta'u niha mege ba danö niha sauri.
24 Hiza Gelama ba satonia fefu, si tefasui lewatönia, oi nibunu tou mege, si mate ba mbawa zi'öli, si no numalö mitou ba mbanua tou lö muboto, sameta'u niha mege, ba danö niha sauri, ba solu'i iya'e wa'ailara, awö zi no numalö mitou ba gohokoho.
25 Bakha ba hunö nibunu lafazökhi khönia naha wemörö, awö naha zatonia andrö, tefasui ia lewatöra, oi si lö muboto, si mate ba mbawa zi'öli mege — noa sa sameta'u niha mege ira ba danö niha sauri —; ba lalu'i iya'e wa'ailara, ba ngai zi no numalö mitou ba gohokoho, bakha ba hunö nibunu tebe'e nahara.
26 Hiza Mesekhi ba Tubala ba satora fefu, no tefasui ia lewatö da'ö, oi si lö muboto, si mate ba mbawa zi'öli mege, sameta'u niha mege, ba danö niha sauri.
27 Tenga ba ngai zabölö andrö so ira, tenga ba ngai zabölö si mate nibunu ba götö föna sibai, si lö aheta fangaro, ba welalö mitou, ba mbanua tou, nibe'e tandraya si'ölira, ba ambala gamatelara mbalusera; noa sa sata'u niha zabölö andrö, ba danö niha sauri mege.
28 Ba bakha ba hunö zi lö muboto arasa ndra'ugö, ba ba ngai nibunu si'öli mörö tou ndra'ugö!
29 Hiza Gedomo andrö, awö razora, awö zalaŵara fefu, si no mube'e ba ngai nibunu si'öli, ba wa'abölöra andrö; ba ngai zi lö muboto tou so ira, ba ngai zi no numalö mitou ba gohokoho.
30 Hiza razo moroi yöu ba banua Zidona fefu, si no numalö mitou nibunu, lö lai wa no sata'u ita mege, lua-lua wa'abölöra, si no aila ira. No tou ba da'ö so ira, lö muboto, ba ngai nibunu si'öli; ba lalu'i wa'ailara, awö zi no numalö mitou ba gohokoho.
31 Da'ö [fefu] ni'ila Wara'o andrö dania, ba arara dödönia, ba lakhöminia andrö fefu; nibunu si'öli Wara'o andrö, awö zabölö andrö khönia fefu, iŵa'ö So'aya, Yehowa.
32 Noa sa sata'u niha ia mege ba danö niha sa'uri; andrö wa labe'e tou ia bakha ba hunö zi lö muboto, ba ngai nibunu si'öli: Fara'o andrö, fabaya lakhöminia fefu, iŵa'ö So'aya, Yehowa.

Faza 33

I. Nibe'e sanaro zama'ele'ö, ena'ö ifangelama zi no mangerogö Lowalangi 

1 Ba so niŵa'ö Yehowa khögu,
2 imane: He ono niha, hede ba ndraono mbanuami, ömane khöra: Na ufatörö zi'öli ba danö, heza, ba na latuyu zamösa, ba khöra fefu,
3 nibe'e sanaro khöra, ba na i'ila, itörö danö si'öli, ba na ilau dorofe, na ifangelama niha, —
4 ba na lö ibe'e nifangelama ia samondrongo li dorofe andrö, ba na möi famununia, ba ya ba hulunia so ndronia!
5 No irongo li dorofe, ba lö nibe'enia nifangelama ya'ia: ya ba hulunia so ndronia! Ba sanaro no mege, ba no ifangelama ia, ba no i'orifi nosonia.
6 Ba na i'ila moroi sa zi'öli sanaro andrö, ba na lö ilau dorofe, na lö tefangelama zato, ba na itörö si'öli, na möi famunu niha ba khöra, ha niha ia; ba si mate ba lalönia da'ö, ba donia, ba ba danga zanaro andrö u'alui.
7 Ba ya'ugö ono niha, ba no ube'e sanaro ba ma'uwu Gizeraeli, ena'ö öfangelama ira, ena'ö öfa'ema niŵa'ögu, na no örongo daroma ligu.
8 Na uŵa'ö khö zi no mangerogö Lowalangi: "Si mate ndra'ugö, sebua horö!" ba na lö hede-hedeu, ba wamangelama si no mangerogö Lowalangi, ba mbua-buania andrö, ba si mate zebua horö andrö ba lalönia, ba donia, ba ba dangau u'alui.
9 Ba tenga ba khöu so, na no öfangelama zi no mangerogö Lowalangi, ba mbua-buania andrö, ena'ö ifalalini gera-erania, ba na lö iböhöli mbua-buania, ba si mate sa ia, börö lalönia andrö, ba ya'ugö, ba no ö'orifi nosou.

 II. Somasi Lowalangi na ifalalini gera-erania si so horö ba na auri ia 

10 Ba ya'ugö ono niha, ba ömane ba ma'uwu Gizeraeli: No mimane: Si ndruhu, no tohare khöma lalöma, awö horöma, ba moroi ba da'ö, wa ariri ndra'aga, ba heza masöndra fa lö mate ndra'aga?
11 Ömane khöra: Faya wa no sauri ndra'o, na omasido mate zebua horö; somasi ndra'o na iröi lalania andrö sebua horö, na ifalalini gera-erania, ba na auri ia. Mifalalini gera-erami, miröi lalami andrö, si lö sökhi! Hana sa wa edöna mate ami, ya'ami ma'uwu Gizeraeli?
12 Ba ya'ugö ono niha, ba ömane ba niwami: Ba zatulö tödö andrö, ba tenga fangorifi wa'atulö dödönia andrö, na luo molalö ia; ba ba zi so horö, ba tenga famunu horönia, na luo ifalalini gera-erania, na iböhöli horönia andrö; ba satulö tödö, ba lö auri ba da'ö, na luo molalö ia.
13 Na umane khö zatulö tödö: Lö zi lö auri ndra'ugö, ba na abe'e dödönia ba wa'atulö dödönia andrö, ba na ifazökhi zi lö sökhi, ba lö'ö sa'ae itörö tödö mbua-buania si sökhi andrö; ba zi lö sökhi andrö, nilaunia, mate ia.
14 Ba na umane khö zi so horö: Si mate ndra'ugö! ba na ifalalini gera-erania, na iböhöli horönia andrö ba na ilau zadölö ba satulö,
15 na ifuli gade ba na i'ali zinagö, ba na i'o'ö nifakhoigu, ba wangorifi, na lö'ö sa'ae ifazökhi zi lö sökhi, ba sauri ia, lö mate!
16 Horönia andrö fefu, nifazökhinia mege, ba lö'ö sa'ae tebe'e horönia: no sadölö ba satulö nilaunia, ba sauri ia.
17 Ba lamane na iwami: "Tenga satulö wolau Yehowa," ba no folaura zi lö atulö.
18 Na iböhöli wa'atulö dödönia satulö tödö ba na ifazökhi zi lö sökhi, ba si mate ia ba da'ö.
19 Ba na ifalalini gera-erania si so horö, na iböhöli horönia andrö, ba na ilau zadölö ba satulö, ba möi börö wangorifinia da'ö.
20 Ba no mimane: "Tenga satulö wolau Yehowa!" Bua-buami ube'e dali wanguhuku zamösana ba khömi, ya'ami ma'uwu Gizeraeli!

 III. Ifuli tefatenge ba mbanuara zama'ele'ö ba wamasugi ba dödöra lalöra 

21 Ba me no arakha mewelendrua fakhe aefa wangoloi'ö ya'aga, ba möi khögu zoloi ba Yeruzalema, solohe turia, imane: "No atu'a zanuwö ba mbanua!"
22 Ba sara wongi lö'ö na soloi andrö, ba no ira'u ndra'o tanga Yehowa, ba no ibokai mbawagu, föna we'amöi da'ö khögu, si hulö wongi, ba lö'ö sa'ae ubato wehede, tenga sa'ae si lö hede ndra'o.
23 Ba so niŵa'ö Yehowa khögu,
24 imane: He ono niha, lamane si so ba gadudula andrö ba danö Ndraono Gizeraeli: Ha samösa Gaberahamo, ba tebe'e zui okhötania danö andre, ba ya'aga, ba no ato, khöma tebe'e okhöta danö.
25 Andrö wa ömane khöra: Da'ö niŵa'ö Zo'aya, Yehowa: Ba hili manga-manga ami [ö nadu] ba ba nadu andrö khömi mifaöga hörömi, ba manuwagö do ami — ba midöna-döna möi okhötami danö?
26 Abe'e dödömi ba zi'ölimi, molau si lö sökhi ami, faoma mibe'e ta'unö ndronga nawömi — ba midöna-döna okhötami danö?
27 Ömane khöra: Da'ö niŵa'ö Zo'aya, Yehowa: Faya wa no sauri ndra'odo, na fayagu: si so ba gadudula andrö, ba si mate ba mbawa zi'öli dania, ba si so ba mbenua, ba ube'e ö gutu ndru'u, ba si so ba dete gara yaŵa ba ba dögi narö hili, ba si mate ba wökhö waba.
28 Ba ubali'ö tanö si lö niha-niha danö ba tanö si mate, ba awai sa'ae dania hokhania andrö, ba tanö si mate hili Ndraono Gizeraeli, fa lö sanörö sa'ae.
29 Ba aboto dania ba dödöra, wa no ya'odo Yehowa, na no ubali'ö tanö si lö niha-niha danö ba tanö si mate, börö zogoro ita andrö khöra, fefu, nilaura.

 IV. Ha sambalö fango'aya nidöna-dönania khöra 

30 He ono niha, fahuhuo niwami ba zalogotö ba ba mbagi nora; faoma lamane khö nawöra ba da'ö: Mitabu ba mifondrondrongo hadia daroma li Lowalangi andrö!
31 Ba lahurufai ndra'ugö, ba dumao-dao ira fönau, banuagu, ba na no larongo niŵa'öu, ba lö'ö zui la'o'ö. Fa'omasi lafa'ua bawara, ba tödöra, ba no solohi hare.
32 Ba hiza, ba amaedola wanunö omasiö ndra'ugö khöra, si sökhi li ba si no onekhe folau biola, ba larongo limö, ba lö la'o'ö.
33 Ba na itörö dania — ba hiza, itörö — ba awena aboto ba dödöra, wa no so zama'ele'ö ba khöra.

Faza 34

I. Fanegu kubalo andrö si falimo 

1 Ba so niŵa'ö Yehowa khögu,
2 imane: He ono niha, ama'ele'ö nitandrösaigö ba gubalo Ndraono Gizeraeli andrö; ama'ele'ö, ömane ba gubalo andrö: Da'ö niŵa'ö Zo'aya, Yehowa: Alai gubalo Ndraono Gizeraeli andrö, sokubaloi botora! Hadia, tenga biri-biri ikubaloi kubalo?
3 Susu, ba no mibadu, ba bu, ba no mihalö nukhami, ba si no atabö, ba no mitaba, ba fokubaloimi biri-biri, ba no lö'ö!
4 Samomo, ba lö ni'abe'e'ömi, ba ba zafökhö, ba lö nifadöhömi fökhö, ba ba zesokho, ba lö nibe'emi dalu-dalu, ba si no muzaewe, ba lö nihalömi mangawuli, ba sisuna, ba lö ni'aluimi, no sabe'e ami wamatörö ya'ira, no safaito.
5 Ba no tobali muzaewe ira, me no lö kubalo, ba no tobali ö gutu ndru'u ba danö fefu ira, ba muzawili.
6 Ba hili misa fefu ba ba hili-hili salaŵa fefu elungu-lungu mbiri-biri; ba ba danö ma'asagörö misa zumawili mbiri-birigu andrö, ba lö samaigi-maigi ya'ira, lö sangalui.
7 Andrö, ya'ami kubalo, mifondrondrongo li Yehowa!
8 Faya, wa no sauri ndra'o, na fayagu, iŵa'ö So'aya, Yehowa; si ndruhu, me no tobali ahulua mbiri-birigu andrö, me no ö gutu ndru'u ba danö mbiri-birigu, lö kubalo, ba me no lö ba dödö gubalo andrö khögu mbiri-birigu — noa sa botora lakubaloi kubalo, ba biri-birigu, ba lö nikubaloira —: andrö,
9 ya'ami kubalo, mifondrondrongo li Yehowa!
10 Da'ö niŵa'ö Zo'aya, Yehowa: Hiza, ulau ba gubalo andrö; ba dangara usugi mbiri-biri ba u'etu'ö wokubaloira biri-biri; ba böi sa'ae lakubaloi mbotora kubalo andrö, ufadöni sa'ae ba mbawara mbiri-biri andrö, fa böi sa'ae möi öra.

 II. Yehowa sa'ae zamaigi nikubaloi andrö, ba ifuli i'ozaragö 

11 Imane sa So'aya, Yehowa: Hiza ndra'odo, ba wangalui biri-birigu andrö ba ba wamaigi-maigi ya'ira.
12 Si mane famaigi-maigi gubalo biri-biri, na luo so ia ba hunö mbiri-birinia, si no muzaewe, si manö dania wangaluigu biri-birigu, ba u'orifi ira, moroi ba danö andrö misa fefu, ba nifazaewe ya'ira, me luo abölö lawuo ba me alu.
13 Ba u'ohe ira miyaŵa, moroi ba niha baero ba u'ozaragö ira ba danö zotanö misa, ba u'ohe ira ba danöra, ba ukubaloi ira ba hili Ndraono Gizeraeli ba ba mbewe mbombo, ba ba danö misa fefu, ba zi so banua niha.
14 Ba zabölö du'u ukubaloi ira, ba ba hili salaŵa ba Ndraono Gizeraeli so nahara, naha göra; ba da'ö mörö-mörö ira ba mbenua si sökhi ba satabö göra du'u ba hili Ndraono Gizeraeli.
15 Ya'odo dania zokubaloi biri-birigu ba ya'odo zame'e mörö ya'ira, iŵa'ö So'aya, Yehowa.
16 Sisuna, ba u'alui, ba si no muzaewe, ba uhalö mangawuli, ba ba zesokho, ba ulau dalu-dalu, ba sofökhö, ba u'abe'e'ö, ba satabö ba sabölö, ba urorogö; u'onangegö wokubaloi.
17 Ba ya'ami biri-birigu, da'ö niŵa'ö Zo'aya, Yehowa: Hiza, ufatunö huhuo mbiri-biri andrö ba nawöra, ba he huhuo nikhai ba zi matua.
18 Hadia, ambö na khömi, na ba wondrege zatabö du'u misöndra gömi, wa mihundrahundra na tou zi lö ahori mi'a; ba na idanö sohahau mibadu, wa mi'olotui ahemi zi tosai?
19 Ba tobali ö mbiri-birigu zi no mihundrahundra tou, ba öra idanö zi no mi'olotui ahemi.

 III. Ifabu'u khöra, ifatenge gubalo si lö faröi, enoninia Dawido andrö 

20 Andrö wa imane khömi So'aya, Yehowa: Hiza ndra'odo, ba wamatunö huhuo mbiri-biri satabö andrö ba zafuo.
21 He no mibe'e fanimba biri-biri sambö fa'abölö fefu ngaimi ba alisimi, ba me no mitatandru, irege no mituli'ö baero ira.
22 Ba utolo sa'ae mbiri-birigu andrö, fa böi sa'ae ahulua ira, ba ufatunö huhuo mbiri-biri ba nawöra.
23 Ba ufataro gubalo khöra, si ha samösa, da'ö dania zokubaloi ya'ira, enonigu Dawido andrö. Da'ö zokubaloi ya'ira, da'ö gubalora.
24 Ba ya'odo Yehowa, ba Lowalangira, ba enonigu Dawido andrö, ba salaŵa ba khöra; no ya'odo, Yehowa, zanguma'ö!

 IV. Fa'ohahau dödö barö mbawa da'ö 

25 Ba fawu'u li ndra'o khöra, fawu'usa li ba wa'atulö, utu ndru'u safaito fefu, ba utaboi, uheta ba danö, ba tobali tola la'iagö danö si mate, lö hadia ia, ba tola mörö ba dalu gatua.
26 Ba ya'ira ba hadia zi tefasui hili-hili andrö khögu, ba ubali'ö howu-howu, ba ube'e aekhu ba danö deu na inötö; teu howu-howu deu andrö!
27 Ba mowua geu ba kabu, ba tanö, ba mowua, ba la'iagö danöra lö hadia ia, ba aboto ba dödöra, wa no ya'odo Yehowa, na ufatö döla galo mbagi andrö khöra, ba na u'efa'ö ira ba danga zangosawuyu ya'ira mege.
28 Ba böi sa'ae ahulua niha baero ira ba böi sa'ae möi ö gutu ndru'u ba danö; sahono ira, lö hadia ia, ba nahiara, lö si keani ya'ira.
29 Ba si no maulu zinanöra ube'e, ba samösa lö'ö sa'ae ba danö si mate olofo, ba alakha lö'ö sa'ae lataögö wango'aya niha baero.
30 Ba ya aboto ba dödöra, wa utolo ira, ya'odo andre, Yehowa, Lowalangira, awö wa no banuagu ira, ya'ira, ma'uwu Gizeraeli, iŵa'ö So'aya, Yehowa.
31 Ba ya'ami, ba no biri-birigu ami, biri-biri nikubaloigu [niha] ami; ya'odo Lowalangimi! iŵa'ö So'aya, Yehowa.

Faza 35

Fama'ele'ö nitandrösaigö ba mbanua ba hili Ze'ira ba ba Ndraono Gedomo 

1 Ba so niŵa'ö Yehowa khögu,
2 imane: He ono niha, otahögö hili Ze'ira ba ama'ele'ö, ömane khönia.
3 Da'ö niŵa'ö Zo'aya, Yehowa: Hiza, ulau khöu, ya'ugö hili Ze'ira, u'oro'ö dangagu yaŵau ba ubali'ö tanö si lö niha-niha ba tanö si mate ndra'ugö.
4 Banua khöu, ba ubali'ö adudula, ba ya'ugö, ba si tobali tanö si mate, ena'ö aboto ba dödöu, wa no ya'odo Yehowa!
5 Me no si lö mamalö-malö watiusamö andrö, ba me no öbe'e ba mbaŵa zi'öli Ndraono Gizeraeli, me luo wa'ate'alara andrö, me luo wangasiwai horö,
6 andrö faya, wa no sauri ndra'o, na fayagu: Hiza, ubali'ö do ndra'ugö ba do zolohi ya'ugö; si ndruhu, ba ndro horömö andrö, ba do dania zolohi ya'ugö!
7 Ba ubali'ö tanö si lö niha-niha hili Ze'ira andrö ba tanö si mate, ba uhori ba danö zangörö-ngörö.
8 Fahöna ba hilira misa nibunu tou ube'e; ba hili-hili misa khöu ba ba ndraso ba ba mbewe mbombo khöu tegaölö tou nibunu si'öli.
9 Ubali'ö tanö si lö niha-niha ndra'ugö, si lö mamalö-malö, ba si lö niha mbanua khöu, ena'ö aboto ba dödömi, wa no ya'o Yehowa.
10 Me no ömane: Khögu dania soi si dombua andrö ba tanö andrö si dua görö, ya'aga zi okhögö! — he ŵa'ae no Yehowa zi so ba da'ö —.
11 Andrö: faya, wa no sauri ndra'o, na lö ube'e dali ba wolaugu khöu wönumö andrö ba fa'aukhu dödöu ba wolau khöra, me no fatiu dödöu, ba to'ila ndra'o khöu ube'e, na uhuku ndra'ugö,
12 ena'ö aboto ba dödöu, wa no ya'o Yehowa. Noa sa urongo wanandraŵaisimö andrö fefu, nilaumö ba hili Ndraono Gizeraeli andrö, me ömane: No tanö si mate ia, öda sa'ae!
13 Ba no abe'e mbawami khögu, no mihöna wehedemi khögu.
14 No urongo. Da'ö niŵa'ö Zo'aya Yehowa: Me no omuso dödöu ba danö andrö khögu, me no tanö si mate, ba umanö göi wamatörö khöu.
15 Me no omuso dödöu ba danö ma'uwu Gizeraeli, ondröita ndra tuara khöra, me no tanö si mate, ba umanö göi wamatörö khöu. Tanö si mate dania ndra'ugö, ya'ugö hili Ze'ira, ba tanö Ndraono Gedomo ma'asagörö, ena'ö aboto ba dödöra, wa na ya'odo Yehowa.

Faza 36

I. Fama'ele'ö nitandrösaigö ba hili Ndraono Gizeraeli 

1 Ba ya'ugö ono niha, ba ama'ele'ö nitandrösaigö ba hili Ndraono Gizeraeli, ömane: Mifondrondrongo li Yehowa, ya'ami hili Ndraono Gizeraeli!
2 Da'ö niŵa'ö Zo'aya, Yehowa: Me no lamane ba khömi andrö emali: "Ha! no tanö si mate, si lö mamalö-malö! no möi okhötama!"
3 Andrö wa mama'ele'ö ndra'ugö, ömane: Da'ö niŵa'ö Zo'aya, Yehowa: Hiza, me no labali'ö tanö si mate [danömi], ba me no lafasui ami, wangisö ya'ami, ena'ö niha bö'ö zokhö ya'ami, ba me no lafatunö ami, me no lafatou ami niha,
4 andrö ya'ami hili Ndraono Gizeraeli, mifondrondrongo li Zo'aya, Yehowa! Da'ö niŵa'ö Zo'aya, Yehowa, ba hili andrö ba ba hili-hili ba ba mbombo ba ba ndraso, ba gadudula andrö, si lö niha-niha sa'ae ba ba mbanua si no aheta niha, si no tobali ahulua ba fama'iki niha bö'ö, si tefasui ya'ira, 5— andrö wa imane So'aya, Yehowa: Hiza, ba wa'aukhu dödögu andrö muhede ndra'o ba niha bö'ö andrö ba ba Ndraono Gedomo fefu, si no mamaigi khöra tanö khögu, no omuso sibai dödöra, ba me no ma'iki ira, ba wanimba niha ba danö ba ba worabu si so khöra.
6 Andrö wa mama'ele'ö ndra'ugö, nitandrösaigö ba danö Ndraono Gizeraeli, ba ömane ba hili andrö ba ba hili-hili ba ba mbombo ba ba ndraso: Da'ö niŵa'ö Zo'aya, Yehowa: Hiza, ba wönugu andrö ba ba wa'abao dödögu mege muhede ndra'odo, me no sanaögö fango'aya niha baero ami.
7 Andrö wa imane So'aya, Yehowa: Ufazaŵa dangagu, [möido ba hölu], umane: Si ndruhu, niha baero andrö, si tefasui ya'ami, zanaögö dania wango'ayami!
8 Ba ya'ami hili Ndraono Gizeraeli, ba akha mobulu geumi ba akha mowua, ö mbanuagu Iraono Gizeraeli; lö'ö sa ara tö mangawuli ira!
9 Hiza sa, möido khömi, u'otahögö ami ba lahalö ami, labali'ö nowi ami.
10 Ba ato niha khömi ube'e, — ma'uwu Gizeraeli ma'afefu, — ba ba mbanua misa, ba so niha, ba adudula andrö, ba lafuli lataru'ö.
11 Ba he niha, ba he uriföra, ba u'oya'ö ba khömi, itugu oya ira ba mo'ono'ono. So niha ba khömi ube'e, si mane ba götö föna, ba ube'e zi sökhi, udou'ö moroi ba nibe'egu ba götömi föna, ena'ö aboto ba dödömi, wa no ya'odo Yehowa!
12 Ba mowaö-waö ba detemi niha ube'e, banuagu Iraono Gizeraeli; da'ö zi okhögö ya'ugö, ena'ö khöra ndra'ugö, amaedola gondröita, ba lö'ö sa'ae öhori ndraonora.
13 Imane So'aya, Yehowa: Me no lamane khömi: No ira alawe si manga niha ndra'ugö, no öhorihori ndraono mbanuau —
14 andrö wa böi sa'ae si manga niha ndra'ugö ba böi sa'ae öhorihori ndraono mbanuamö, iŵa'ö So'aya, Yehowa.
15 Ba lö'ö sa'ae ufarongogö khöu wa'iki niha baero andrö, ba fango'aya soi niha, ba lö'ö sa'ae ötaögö, ba lö'ö sa'ae öhori ndraono mbanuamö, iŵa'ö So'aya, Yehowa.

 II. Ifuli dania itolo mbanuania Yehowa ba i'ozaragö ira ba niha baero 

16 Ba so niŵa'ö Yehowa khögu,
17 imane: He ono niha, me so na ba danöra ma'uwu Gizeraeli, ba no lata'unöi ia ba mbua-buara andrö ba ba zi lö sökhi andrö nifazökhira. No timba wa'ata'unö ndra'alawe, na afökhö dalunia, mbua-buara andrö fönagu.
18 Ba no uhawui ira fönugu, börö ndro andrö, niduwagöra ba danö, ba me no lata'unöi ia ba nadu andrö khöra.
19 Ba no ufazaewe ira ba niha baero, tefazaewe ira ba danö zotanö; bua-buara ba si lö sökhi andrö nifazökhira ube'e dali wanguhuku ya'ira.
20 Ba no larugi niha baero; ba heza larugi, ba te'o'aya döigu andrö, ni'amoni'ö, labe'e, me no lamane [niha bö'ö], ba khöra andrö: "da'ö mbanua Yehowa andrö, ba noa zui aheta ira ba danö andrö khönia!"
21 Ba aröuröu ba dödögu döigu andrö, ni'amoni'ö, ni'o'ayara ba niha baero, ya'ira ma'uwu Gizeraeli, fefu gofu heza larugi.
22 Andrö wa ömane ba ma'uwu Gizeraeli: Da'ö niŵa'ö Zo'aya, Yehowa: Tenga ya'ami mbörö, wa ufaigi lala, ya'ami ma'uwu Gizeraeli, börö döigu andrö, ni'amoni'ö, ni'o'ayami ba niha baero, heza mirugi.
23 Ba u'amoni'ö döigu andrö, sebua, si no mu'o'aya ba niha baero, si no mi'o'aya ba khöra, ena'ö aboto ba dödö niha baero, wa no ya'odo Yehowa, iŵa'ö So'aya, Yehowa; na u'oroma'ö ba khömi andrö, wa no ni'amoni'ö ndra'odo, ba zanehe ira.
24 Ba uhalö ami ba niha baero andrö ba u'ozaragö ami ba danö zotanö misa fefu, ba u'ohe ami ba danömi.

 III. Tefabu'u wangazökhi: famohouni tödö ba fa'ohahau dödöra ba guli danö 

25 Ba utefe ami idanö sohahau, ba aheta ndra'imi, fefu zi ra'i-ra'iömi ba adumi andrö fefu, ba uheta khömi.
26 Ba ube'e khömi dödö si bohou ba Eheha si bohou ube'e ba dödömi bakha; tödö kara andrö, ba uheta barö dotomi ba ube'e khömi dödö nagole.
27 Ba Ehehagu ube'e ba dödömi ba mi'o'ö nifakhoigu ube'e, ba mitöngöni lala nibe'egu ba mitörö.
28 Ba lö'ö sa'ae tebulö ami ba danö andrö, nibe'egu khö ndra tuami; ba banuagu ami, ba Lowalangimi ndra'odo.
29 Ba uheta khömi zi ra'i-ra'iö andrö fefu ba humede ndra'o ba mbua nowi ba u'oya'ö, ba lö'ö sa'ae ufatörö khömi lofo.
30 Ba bua geu ba bua danö, ba u'oya'ö, fa böi sa'ae zamuza tö milu'i wa'aila ba lofo, ba niha baero.
31 Ba itörö dania tödömi mbua-buami si lö sökhi andrö, awö nilaumi andrö si lö göna, ba ogoro dania dödömi ami, börö lalömi andrö ba sogoro ita khömi.
32 Tenga ya'ami mbörö, wa u'alui lala, iŵa'ö So'aya, Yehowa; böi zi lö mirongo! Akha aila ami ba akha afusi mbawami ba mbua-buami andrö, ya'ami ma'uwu Gizeraeli.
33 Imane So'aya, Yehowa: Na luo uheta khömi lalömi andrö fefu, ba so zui niha ba mbanua misa ube'e, tetaru'ö zui gadudula andrö.
34 Ba tanö andrö, si no modu'u, ba lafuli lahalö, fa böi sa'ae si mane föna, me no tanö si mate, sanehe niha fefu, sanörö.
35 Ba lamane dania: "Tanö andre, si no tanö si mate mege, ba no tobali timba kabu Edena, ba banua andrö, si no adudula mege, si lö niha-niha sa'ae ba si no afufu, ba no mu'aro'ö iyae, ba so niha!"
36 Ba aboto dania ba dödö niha andrö si tosai, si tefasui ya'ami, wa no ya'o, Yehowa, zanaru'ö si no adudu mege ba samali'ö kabu si no tanö si mate. No ya'o, Yehowa, zanguma'ö ba ufalua göi!
37 Imane So'aya, Yehowa: Ba da'ö göi na ufondrondrongo wangandrö ma'uwu Gizeraeli, fa u'o'ö khöra: Ato ira ube'e, timba mbiri-biri nikubaloi.
38 Timba mbiri-biri nibe'e sumange. Si mane fa'afahöna mbiri-biri ba Yeruzalema, na luo gowasa, si manö dania wa'afahöna ngawawa niha ba mbanua andrö, si lö niha-niha sa'ae mege, ena'ö aboto ba dödöra, wa no ya'odo Yehowa!

Faza 37

I. Angilata: Fangorifi töla zi mate, amaedola wa'auri Ndraono Gizeraeli dania 

1 Ira'u ndra'o tanga Yehowa, ba i'ohe baero ndra'o Eheha Yehowa ba ba dalu ndraso ibe'e tebato ndra'odo, ba ndraso si no fahöna töla zi mate.
2 Ba ifatörö ndra'o, ufasui ibe'e. No fahöna tou ba ndraso, ba no oköli sibai.
3 Ba imane khögu: He ono niha, hadia, ifuli maö auri döla zi mate andrö! Ba utema linia, umane: He So'aya, Yehowa, ya'ugö zangila!
4 Ba imane khögu: Ama'ele'ö nitandrösaigö ba döla zi mate andrö, ömane: He ya'ami töla zi mate andrö, si no oköli, mifondrondrongo li Yehowa!
5 Da'ö niŵa'ö Zo'aya, Yehowa, ba döla zi mate andrö: Hiza, ufonoso dania ami, ena'ö ifuli auri ami.
6 Ufo'uo ami ba ufonagole ami, ba ufo'uli ami ba ufonoso ami, ena'ö auri ami, fa aboto ba dödömi, wa no ya'odo Yehowa.
7 Ba mama'ele'ö ndra'o, u'o'ö niŵa'ö khögu. Ba mururu, me mama'ele'ö ndra'o, ba murara ba te'anö'anö döla zi mate andrö.
8 Ba u'ila wa itugu mo'uo ba monagole ba tobalu uli. Ba lö'ö na bakha noso.
9 Ba imane khögu: Hede ba nangi, ama'ele'ö, ono niha, ömane ba nangi: Aine noso, moroi yöu ba moroi raya, moroi ba gatumbukha ba moroi ba gaekhula, hehaini nibunu andre, fangorifi!
10 Ba me mama'ele'ö ndra'o, me u'o'ö niŵa'ö khögu, ba monoso ira, auri ba maoso, muzizio ato sibai ira!
11 Ba imane khögu: He ono niha, ma'uwu Gizeraeli ma'afefu döla zi mate andre. So ösa zanguma'ö: No oköliköli dölama, lö tötönaföma sa'ae: si lö boto sa'ae ndra'aga!
12 Ba ama'ele'ö, ömane khöra: Da'ö niŵa'ö Zo'aya, Yehowa: Hiza, ubokai lewatömi ba uhalö yaŵa ami, moroi ba lewatömi, ya'ami banuagu, ba u'ohe ba danö Ndraono Gizeraeli ami, ena'ö aboto ba dödömi,
13 wa no ya'odo Yehowa, na ubokai lewatömi, ba na uhalö yaŵa ami moroi ba lewatömi, ya'ami banuagu.
14 Ba ube'e barö dotomi noso andrö khögu, ena'ö ifuli auri ami; ba ba danömi u'ohe ami, ba aboto dania ba dödömi, wa no ya'odo Yehowa; no ya'odo zanguma'ö, ba ufalua göi, iŵa'ö Yehowa.

 II. Famodomaisi fa'orudura mado Yuda Ndraono Gizeraeli, barö mbawa razo si ha samösa, razo Dawido 

15 Ba so niŵa'ö Yehowa khögu,
16 imane: He ono niha, halö zio, ba sura ba detenia: "Mado Yuda ba awöra Iraono Gizeraeli;" ba noa da'ö ba sara tö öhalö si'o ba ösura ba detenia: "Mado Yosefo, si'o Geferayi, ba awönia ma'uwu Gizeraeli ma'afefu".
17 Ba aefa da'ö, ba faböbö ira, ha sara si'o öbe'e, ena'ö ha sara ba dangau.
18 Ba na lamane khöu iwami: Hadia, lö öbotokhi ba dödöma, hadia daniu wolau da'ö?
19 ba ömane khöra: Da'ö niŵa'ö Zo'aya, Yehowa: Hiza, uhalö zi'o mado Yosefo andrö, si so ba danga mado Geferayi ba ba danga nawönia, mado Ndraono Gizeraeli, ba u'orudugö ba zi'o mado Yuda, ena'ö ha sara si'o ba danga mado Yuda.
20 Ni'orudugö ba dangau zi'o andrö, nisuramö, ba zanehe ira.
21 Ba ömane khöra: Da'ö niŵa'ö Zo'aya, Yehowa: Hiza, uhalö Ndraono Gizeraeli, ba hunö niha baero, ba zi no larugi, u'ozaragö ira ba zi fasui misa ba u'ohe ira ba danöra.
22 Ba ha sambua soi dania ira ube'e, ba danö, ba hili Ndraono Gizeraeli, ba ha samösa razora, ya'ira fefu, böi sa'ae dombua soi ira ba böi sa'ae dua öri, böi si no fabali.
23 Ba böi sa'ae lata'unöi ira ba nadu andrö khöra ba ba zogoro ita andrö khöra ba ba walimosara fefu; ba u'efa'ö ira ba wa'erosara andrö fefu, olalöŵara andrö, ba uhaogö ira, ena'ö ifuli banuagu ira, ba Lowalangira ndra'odo!
24 Ba razora genonigu Dawido, ba ya'ira fefu, ba ha samösa gubalora ba la'o'ö goroisagu, latöngöni nifakhoigu ba latörö.
25 Ba la'iagö danö andrö, nibe'egu khö genonigu Yakobo, tanö ba zi so ira tuami mege; ba da'ö göi so ira, ba iraonora ba ma'uwura, irugi zi lö aetu, ba enonigu Dawido zalaŵara, si lö mamalö-malö.
26 Ba fawu'u li ndra'o khöra, fawu'usa li ba wa'atulö, fawu'usa li khöra, si lö tebulö, irugi zi lö aetu. Ba ufataro ira ba ato ira ube'e, ba ube'e ba hunöra bakha ni'amoni'ö andrö khögu, ba lö ubulö'ö.
27 Ba yaŵara dania nahiagu, ba Lowalangira ndra'odo ba banuagu ira.
28 Ba aboto dania ba dödö niha baero, wa no ya'odo Yehowa, si amoni'ö Iraono Gizeraeli, na lö tebulö ba hunöra bakha ni'amoni'ö andrö khögu.

Faza 38

Fama'ele'ö nitandrösaigö ba Gogi ba ba Magogi.

 I. Gogi zi möi manuwö ba danö ni'amoni'ö andrö 

1 Ba so niŵa'ö Yehowa khögu,
2 imane: He ono niha, otahögö Gogi andrö ba danö Magogi, razo ba Rosi ba ba Mesekhi ba ba Dubala, ba ama'ele'ö nitandrösaigö khönia,
3 ömane: Da'ö niŵa'ö Zo'aya, Yehowa: Hiza, ulau khöu, ya'ugö Gogi, razo ba Rosi ba ba Mesekhi ba ba Dubala, ba udönisi ndra'ugö,
4 ugaini zimbimö, u'ohe baero ndra'ugö, awö zabölö andrö khöu fefu, fabaya si fakudo, oi si no mangehao, fondrege zi sökhi nukha, ato sibai ira, samaluse ba sodange, sara wöda ba danga zamösana.
5 Awöra Warasa ba Khusi ba Futi, oi samaluse ba sotetenaulu.
6 Gomeri ba sabölö andrö khöra fefu ba ma'uwu Dogarima, fondrege yöu ba sabölö andrö khöra fefu — oya soi nawöu!
7 Angaro ba fa'anö fefu hadia ia khöu, ya'ugö ba sabölö andrö khöu, fefu, si no owulo khöu, ba iagö nitöngönira.
8 Na ara dania, ba teŵa'ö li khöu, ba götö na furi, ba örugi danö, si no mufadöni ba mbaŵa zi'öli [ba niha] si no mu'ozaragö ba niha baero misa, soya soi, si no mufataro ba hili Ndraono Gizeraeli, si no lö mamalö-malö, wa lö niha-niha mege; moroi ba niha baero te'ohe miyaŵa ira mege; ba dozi la'iagö danö, lö hadia ia.
9 Ba so ndra'ugö moroi sa, timba deu sabölö-bölö fabaya angi, timba lawuo ndra'ugö moroi sa, ba wangahawui tanö, na so'ö, ya'ugö ba sabölö andrö khöu fefu, ba soi soya, awöu.
10 Da'ö niŵa'ö Zo'aya, Yehowa: Na luo da'ö, ba so zi tesao ba dödöu ba si lö sökhi nikhoi dödöu,
11 ba ömane: "Da'usuwö zi fahalama, niha sahono-hono uhawui, niha si lö hadia ia; lö mu'öli nahiara, lö bawa göli ba lö lazi!"
12 Ba wamaigi sahulu ndra'ugö, ba ba worabu, ba wolau ba gadudula andrö, si so niha zui, ba ba niha ni'ozaragö ba niha baero, niha sangalui ana'a, sowanua ba wusö danö.
13 Seba ba Dedano ba saniaga andrö, banua Darisi ba ono zingo andrö khöra fefu, ba lamane khöu: Hadia, ba wamaigi sahulu ndra'ugö so'ö? Hadia ba worabu ö'owuloi zabölö khöu, ba wangoloi'ö firö ba ana'a, ba wolohe misa nibaya-baya, ahulua sebua?
14 Ba ama'ele'ö, ya'ugö ono niha, ömane khö Gogi andrö: Da'ö niŵa'ö Zo'aya, Yehowa: He wisa? Na luo ahono-hono ba danö mbanuagu Iraono Gizeraeli, na lö hadia ia khöra,
15 maoso ndra'ugö, ba so'ö moroi sa ba nahiamö ba wondrege yöu, ya'ugö ba soi soya andrö, awöu, oi si fakudo, ato sibai, ato zabölö,
16 ba moi'ö musuwö mbanuagu Iraono Gizeraeli, hulö lawuo, ba wangahawui tanö? Ba götö safuria andrö u'ohe miyaŵa ndra'ugö, ba wanuwö ba danögu, ena'ö aboto ba dödö niha baero ndra'odo, na u'oroma'ö ba khömö andrö, ya'ugö Gogi, wa ni'amoni'ö ndra'odo, ba zanehe ira.

 II. Ba Yehowa zamakiko ya'ira ba da'ö 

17 Da'ö niŵa'ö Zo'aya, Yehowa: Hadia, ya'ugö nitörö ligu me föna, nifa'ema genonigu sama'ele'ö andrö, ba Ndraono Gizeraeli, si no mama'ele'ö me luo da'ö, ha me uga fakhe wa'ara, wa u'ohe khöra ndra'ugö sanuwö ya'ira?
18 Ba na luo da'ö, na luo so Gogi, ba wanuwö Iraono Gizeraeli, iŵa'ö So'aya, Yehowa, ba humola wönugu ba nikhugu.
19 Ba wa'aukhu dödögu ba ba galitö wa'abao dödögu andrö uŵa'ö ia: Si ndruhu, na luo da'ö, ba itörö danö Ndraono Gizeraeli siheu sabölö-bölö.
20 Humisi dania fönagu gi'a ba nasi ba fofo ba dalu mbanua ba utu ndru'u ba danö ba kuökuö fefu, sanana ba danö, awö niha fefu ba guli danö; ba hili, ba adudu, ba kara sisindro, ba aso'a, ba öli kara fefu, ba adudu tou ba danö.
21 Ba ba hili andrö khögu fefu, ba muhededo ba zi'öli famununia, iŵa'ö So'aya, Yehowa; dozi ira, ba faoma lalau khö nawöra zi'öli.
22 Ba fahuhuodo khönia ba wökhö waba ba ba wa'aduwa ndro, ba deu sabölö-bölö ba ba deu kara; moteu alitö ba talö balera ia ba sabölö andrö khönia, awö soi soya andrö, awönia, ube'e.
23 Ba u'oroma'ö, wa no sebua ndra'o, awö wa ni'amoni'ö ndra'o ba ufa'ele'ö ndra'o ba zanehe soi soya, ena'ö aboto ba dödöra, wa no ya'odo Yehowa.

Faza 39

Tohu-tohu wama'ele'ö andrö, nitandrösaigö khö Gogi ba ba Magogi:

 I. Tefaulugö dania wamakiko Gogi 

1 Ba ama'ele'ö, ya'ugö ono niha, nitandrösaigö khö Gogi andrö, ömane: Da'ö niŵa'ö Zo'aya, Yehowa: Hiza, ulau khöu, ya'ugö Gogi, Razo ba Rosi ba ba Mesekhi ba ba Dubala,
2 ba udönisi ndra'ugö ba ufasao'ö ba u'ohe miyaŵa ndra'ugö, moroi ba wondrege yöu, u'ohe ba hili Ndraono Gizeraeli ndra'ugö.
3 Ba utimba ba dangau kabera wana ba ahele ba dangau kambölö nono wana ube'e.
4 Ba hili Ndraono Gizeraeli mate ndra'ugö, ya'ugö ba sabölö andrö khöu fefu, awö soi bö'ö andrö awöu. Ba wofo sandra'undra'u andrö, ba zo'afi fefu ba ba gutu ndru'u ba danö utehe ndra'ugö, öra.
5 Baero ba mbenua tegaölö tou ndra'ugö, me no ya'o zanguma'ö, iŵa'ö So'aya, Yehowa.
6 Ba ugule'ö galitö ba Magogi ba ba zihene asi andrö, si lö fa'abu dödö, ena'ö aboto ba dödöra, wa no ya'odo Yehowa!
7 Ba terongo döigu ni'amoni'ö bakha ba hunö mbanuagu Iraono Gizeraeli ube'e, ba lö'ö sa'ae ube'e ni'o'aya döigu andrö, ni'amoni'ö, ena'ö aboto ba dödö niha baero, wa no ya'odo Yehowa, ni'amoni'ö ba Ndraono Gizeraeli.
8 Hiza, itörö, alua, iŵa'ö So'aya, Yehowa: da'ö mbaŵa andrö niŵa'ögu.
9 Ba möi baero dania zi so ba mbanua Ndraono Gizeraeli ba labe'e fangebua galitö ba fangasoso gö wangöna andrö, dange ba baluse ba fana ba ono wana ba bago gama ba toho, mewitu fakhe wa'ara labe'e fangebua galitö da'ö.
10 Lö lahalö geu ba mbenua, lö la'obö ba gatua; fangöna andrö labe'e fangebua galitö ba larabu gama-gama zorabu, gama-gamara mege, ba lahalö gana'a zangai ana'ara mege, iŵa'ö So'aya, Yehowa.
11 Ba na luo da'ö ba uhonogöi naha Gogi, naha lewatönia ba Ndraono Gizeraeli, ba ndraso zikoli andrö, tanö ba gatumbukha, na ta'otarai nasi; ba tobali ba'a-ba'a lala zikoli. Ba da'ö lako'o dania Gogi, fabaya sabölö andrö khönia fefu, ba labe'e töi ndraso andrö ndraso zato andrö khö Gogi.
12 Ba fitu waŵa, wa'ara la'oko'o'ö ira Iraono Gizeraeli, ba wangehao tanö.
13 Niha sato ba danö fefu zogo'o ya'ira, ba tobali fangebua döira, na luo ufa'ele'ö lakhömigu, iŵa'ö So'aya, Yehowa.
14 Ba latutuyu dania niha, lafataro ba wanöröi tanö, ba wogo'o si tosai na tou ba danö, sikoli, ba wangehao tanö, na no aefa zi fitu wawa, ba la'aalu-alui.
15 Ba na latöröi danö ba na so zangila töla niha, ba yamube'e dandra ba ngai, irege lako'o ba ndraso zato andrö khö Gogi sogo'o si mate andrö.
16 Ba labe'e töi mbanua Hamona ("sato") Ba lahaogö danö ba zi manö.

 II. Ba da'ö dania to'ele lakhömi Yehowa ba niha baero 

17 Ba ya'ugö ono niha, da'ö niŵa'ö Zo'aya, Yehowa: Ömane ba wofo andrö so'afi, fefu ba ba gutu ndru'u ba mbenua, fefu: Mi'owuloi ami ba mi'aine, mifa'aso ami, moroi ba zi fasui fefu, ba wemanga zumange andrö ni'asogögu khömi, — sumange sebua ba hili Ndraono Gizeraeli, ba niami ösi ba ba nibadumi do.
18 Ösi zabölö mi'a ba do zalaŵa ba guli danö mibadu: biri-biri si matua ba ono mbiri-biri ba nambi si matua ba ono zaŵi, awö nibula mbanua Mbazana fefu!
19 Ba tawö mi'a, irege abuso ami ba do mibadu, irege mabu ami, sumange andrö khögu, ni'asogögu khömi.
20 Ba wemanga khögu abuso ami kudo ba koreta ba sabölö ba sanuwö, ha niha ira, iŵa'ö So'aya, Yehowa.
21 Ba ufa'ele'ö ba niha baero lakhömigu andrö, ba dozi niha, ba la'ila huku andrö, nifatörögu, ba tangagu, fombambaya ya'ira.
22 Ba ba ma'uwu Gizeraeli, ba ya aboto ba dödö, wa no ya'odo Yehowa, Lowalangira, i'otarai luo da'ö, ba mitou dania.
23 Ba ba niha baero, ba ya aboto ba dödö, wa no lalö Ndraono Gizeraeli mbörö, wa no tetibo ira, — börö me no la'erogö ndra'odo; tobali ubini'ö mbawagu khöra, ba ube'e ira ba danga nemalira, ba tobali ahori mate ira ba mbawa zi'öli.
24 Dali ba wolaugu khöra wa'ara'iöra ba fangerogöra ya'odo, ba no ubini'ö mbawagu khöra.

 III. Ba Iraono Gizeraeli, ba banua Yehowa 

25 Andrö wa imane So'aya, Yehowa: Iya'e, ba u'ohe mangawuli ni'oloi'ö andrö, ma'uwu Yakobo, ba uhakhösi tödö Ndraono Gizeraeli fefu, ba amaedola zolohu ndra'o, ba döigu andrö ni'amoni'ö.
26 Ba akha olifu ira wa'ailara andrö ba fangerogöra ya'odo fefu, na ahono zui ira ba danö, lö hadia ia, lö si keani ya'ira.
27 Na u'ohe mangawuli ira, moroi ba niha baero, ba na u'ozaragö ira ba danö nemalira; ba ufa'ele'ö ba khöra andrö, wa no ni'amoni'ö ndra'o, ba zanehe niha baero, soya soi,
28 ena'ö aboto ba dödöra, wa no ya'odo Yehowa Lowalangira, me noa sa utibo'ö ira ba niha baero misa, ba me no ufuli u'ozaragö ira ba danöra; samösa lö uröi furi ba da'ö.
29 Ba lö'ö sa'ae ubini'ö mbawagu khöra, me no ulau Gehehagu ba ma'uwu Gizeraeli, iŵa'ö So'aya, Yehowa.

Faza 40

Angilata Hezekieli: osali si bohou.

 I. Famobörö 

1 Ba ndröfi si dua wulu a lima, aefa te'oloi'ö ndra'aga, me böröta ndröfi, ba zi mewulu ba mbawa si föföna, meweleöfa fakhe aefa atu'a zanuwö ba Yeruzalema, — me luo da'ö ituyu ndra'o tanga Yehowa, ba i'ohedo ba da'ö.
2 Ba gangilata soroi ba Lowalangi i'ohedo ba danö Ndraono Gizeraeli ba itou'ö tou ndra'o ba hili salaŵa; ba ba da'ö, ba no so ba gametahögu zi hulö mbanua nitaru'ö.
3 Ba me no i'ohedo ba da'ö, ba oroma niha, hulö döla garamba wamaigigu, sinali tarafali ba helo ba dangania; ba singa mbawa göli so ia.
4 Ba humede khögu niha andrö, imane: He ono niha, nehegö ba fondrondrongo ba töngöni fefu ni'oroma'ögu khöu. Ba da'ö te'ohe ndra'ugö ba da'e, ena'ö la'oroma'ö khöu; ba ahori ö'ombakha'ö ba ma'uwu Gizeraeli ni'ilau!

 II. Bawa göli ba golayama tanö baero ba ewe-ewe 

5 Ba hiza göli kara baero gosali, fasui, ba so helo ba danga niha andrö, ono hela wa'anau, sahesahela a lalu'a hela andrö. Ba isu'a wa'ebolo nomo andrö: sahelo, ba fa'alaŵa, ba sahelo göi.
6 Ba möi ia bakha ba mbawa göli, si otahögö atumbukha luo; möi ia miyaŵa ba mbosinia ba isu'a doyo mbawa göli: sahelo wa'ebolo, sara toyo ba sahelo wa'ebolo,
7 ba si hulö mbate'e side-ide andrö, ba sahelo wa'anau ba sahelo wa'ebolo, ba otalua zi hulö mbate'e side-ide andrö, ba lima hela, ba toyo mbawa göli ba ngai gewe'ewe ba mbawa göli andrö, tanö bakha, ba no sahelo.
8 Ba isu'a gewe'ewe andrö, ba mbawa göli, tanö bakha, ba sahelo.
9 Ba isu'a gewe'ewe andrö ba mbawa göli, ba no ŵalu hela, ba ehomonia, ba dua hela; ba ewe'ewe andrö ba mbawa göli, ba no mibakha.
10 Ba si hulö mbate'e side-ide andrö ba mbawa göli, si otahögö atumbukha luo, ba tölutölu, fatambai. No fagölö-gölö wa'ebua zi tölu andrö; ba si manö göi gehomo andrö fatambai: no fagölöhölö wa'ebua.
11 Ba isu'a wa'ebolo mbawa göli, ba no fulu hela; fa'anau mbawa göli, ba feledölu hela.
12 Ba föna zi hulö mbate'e side-ide andrö, ba so darali, sahesahela darali andrö, fatambai; ba si hulö mbate'e andrö, ba önö'önö hela, fatambai.
13 Ba isu'a mbawa göli, i'otarai zagö mbate'e si sambua, numalö ba zagö zi sambua: dua wulu a lima hela wa'ebolo, no fatahö mbawandruhö.
14 Ba ewe'ewe andrö, ba dua wulu, ba bate'e andrö ba mbawa göli, ba no mibaero ba golayama, fasui.
15 Ba i'otarai föna mbawa göli, lala mibakha, irugi föna gewe'ewe ba mbawa göli tanö bakha, ba no lima wulu hela.
16 Ba bawa göli, ba no fasui zandrela, si no ahole ba wangotahögö si hu'ö mbate'e andrö ba ehomonia andrö, tanö bakha, ba si manö göi gewe'ewe andrö, no fasui zandrela, mibakha, ba ba gehomo andrö, ba famaedo nohi.
17 Ba i'ohedo bakha, ba golayama tanö baero. Ba so mbate'e ba da'ö, ba no mulau mbale ba golayama, fasui; tölu ngafulu mbate'e side-ide ba zinga mbale andrö.
18 Ba ngai mbawa göli so mbale andrö, dali wa'anau mbawa göli, bale tanö tou andrö.
19 Ba isu'a wa'ebolo golayama, i'otarai föna mbawa göli tanö tou, irugi wondrege golayama tanö bakha: otu hela tanö ba gatumbukha luo ba tanö miyöu.
20 Ba bawa göli ba golayama tanö baero, si otahögö tanö miyöu, ba isu'a, fa'anau ba fa'ebolo.
21 Ba si hulö mbate'e side-ide ba da'ö, ba tölutölu, no fatambai, ba ehomonia ba ewe'ewenia, ba no falaŵalaŵa ba mbawa göli no mege; lima wulu hela wa'anau ba dua wulu a lima hela wa'ebolo.
22 Ba sandrelania ba ewe'ewenia ba famaedo nohi andrö, ba no falaŵa ba mbawa göli andrö, si otahögö tanö ba gatumbukha luo; fitu bosi lala miyaŵa khönia, ba fönania gewe'ewenia andrö.
23 Ba bawa göli ba golayama tanö bakha, ba no faudu ba mbawa göli tanö miyöu ba ba mbawa göli tanö ba gatumbukha luo. Ba isu'a, i'otarai mbawa göli si sambua, numalö ba zi sambua: otu hela.
24 Ba i'ohedo miraya; ba so ba da'ö mbawa göli si otahögö tanö miraya. Ba isu'a gehomonia ba ewe'ewenia, ba no falaŵalaŵa ba zu'a-su'a no mege.
25 Ba no mosandrela, si mane ewe'ewenia göi, fasui, si mane sandrela no mege; lima wulu hela wa'anau ba dua wulu a lima hela wa'ebolo.
26 Ba fitu bosi lala miyaŵa khönia, ba fönania gewe'ewenia. Ba so wamaedo nohi, sagesageu, fatambai, ba gehomonia.
27 Ba sambua mbawa göli ba golayama tanö bakha, si otahögö tanö miraya, ba isu'a, i'otarai mbawa göli si sambua, numalö ba zi sambua, miraya: otu hela.

 III. Bawa göli ba golayama tanö bakha, tölu 

28 Ba i'ohedo ba golayama tanö bakha, ifatörödo, ba mbawa göli tanö miraya ba isu'a mbawa göli tanö miraya ba zu'a-su'a no mege,
29 ba si hulö mbate'e side-ide andrö ba ehomonia ba ewe'ewenia, ba zu'a-su'a da'ö göi. Ba no mosandrela, si mane ewe'ewenia göi, fasui; lima wulu hela wa'anau ba dua wulu a lima hela wa'ebolo.
30 Ba no mo'ewe'ewe, fasui, dua wulu a lima hela wa'anau ba lima hela wa'ebolo.
31 Ba ewe'ewenia, ba no tanö ba golayama tanö baero, ba ba gehomonia, ba famaedo nohi, ba ŵalu bosi lala miyaŵa.
32 Ba i'ohedo ba mbawa göli, tanö ba gatumbukha luo, ba isu'a mbawa göli andrö, ba zu'a-su'a no mege.
33 Ba bate'e side-ide andrö ba ehomonia, ba ewe'ewe andrö khönia, ba no falaŵalaŵa göi, ba no mosandrela, si mane ewe'ewe andrö khönia, fasui; lima wulu hela wa'anau ba dua wulu a lima hela wa'ebolo.
34 Ba ewe'ewenia, ba i'otahögö golayama tanö baero, ba famaedo nohi ba gehomonia, faoma fatambai; ŵalu bosi lala miyaŵa khönia.
35 Ba i'ohedo ba mbawa göli tanö yöu ba isu'a,
36 ba zu'a-su'a no mege, bate'e side-ide andrö khönia ba ehomonia ba ewe'ewenia, ba no mosandrela, fasui; lima wulu hela wa'anau ba dua wulu a lima hela wa'ebolo.
37 Ba ewe'ewenia, ba i'otahögö golayama tanö baero, ba famaedo nohi ba gehomonia, fatambai; ŵalu bosi lala miyaŵa khönia.

 IV. Bate'e awö meza ba golayama tanö bakha ba hadia gunania 

38 Ba so mbate'e; ba gewe'ewe mbawa göli andrö so mbawandruhönia, naha ba wanasai sumange nitunu.
39 Ba barö gewe'ewe mbawa göli andrö, ba no dombudombua meza, no fatambai, naha ba wanaba sumange nitunu ba sumange fameta horö ba sumange ogauta.
40 Ba ba zinga mbagolö tanö baero, tanö miyöu, na so zanörö bawa göli miyaŵa, ba no dombua meza, ba ba zinga mbagolö ba zi tambai, ba gewe'ewe mbawa göli, ba dombua göi meza; öfa'öfa meza,
41 no fatambai, ba zinga mbagolö mbawa göli andrö; ŵalu meza naha ba wanabanaba sumange.
42 Öfa meza ba zumange nitunu, kara, si öfa sagi, sahela a matonga wa'anau ba sahela a matonga wa'ebolo ba sahela wa'alaŵa, ba wanou'ö ba da'ö fakake andrö, nifake ba wanaba sumange nitunu ba sumange nitaba.
43 Ba no mufosinga mibakha, lalu'a wa'ebolo, fasui, ba ba meza andrö labe'e-be'e nösi zumange andrö.
44 Ba föna mbawa göli tanö bakha, ba so mbate'e, nahia zanunö ba golayama tanö bakha, sambua ba zinga mbagolö mbawa göli tanö yöu, ba i'otahögö danö miraya, ba sambua ba zinga mbagolö mbawa göli tanö ba gatumbukha luo, si otahögö tanö miyöu.
45 Ba imane khögu: Bate'e andre, si otahögö tanö miraya, ba moguna nahia gere, sangai-ngai halöŵö bakha ba gosali.
46 Ba bate'e andrö, si otahögö tanö miyöu, ba moguna nahia gere, sangai-ngai halöŵö ba naha wame'e sumange. Ma'uwu Zadoki da'ö; ha da'ö ma'uwu Lewi si tola mangahatö'ö ya'ira khö Yehowa, ngoni-ngoninia.
47 Ba isu'a golayama andrö: otu hela wa'anau ba otu hela wa'ebolo, si öfa sagi. Ba föna gosali so naha wame'e sumange.
48 Ba i'ohedo ba gewe'ewe gosali, ba isu'a gewe'ewe gosali andrö, lima hela dambai, ba fa'ebolo mbawa göli, ba feleöfa hela, ba bagolö mbawa göli, ba no tölu hela dambai.
49 Fa'anau gewe'ewe andrö, ba dua wulu hela, ba fa'ebolo, ba felendrua hela, ba fulu bosi lala miyaŵa khönia. Ba ba ngai gehomo andrö, ba so zi hulö daru nahe, faoma fatambai.

Faza 41

Tohu-tohu:

 I. Fondrege ni'amoni'ö ba bate'e ba ngai ba olayama gosali 

1 Ba i'ohedo bakha ba nösi gosali ba isu'a gehomo: önö'önö hela wa'ebolo, faoma fatambai.
2 Ba fa'ebolo mbawandruhö, ba no fulu hela, ba bagölö kara andrö ba mbawandruhö, ba lima hela dambai. Ba isu'a wa'anau: öfa wulu hela, ba fa'ebolo: dua wulu hela.
3 Ba möi ia bakha ba isu'a gehomo ba mbawandruhö: dua hela, ba fa'ebolo mbawandruhö, önö hela, ba bagolö fatambai mbawandruhö: fitu hela dambai.
4 Ba isu'a wa'anau: dua wulu hela, ba fa'ebolo: dua wulu hela, föna gosali. Ba imane khögu: Da'ö wondrege ni'amoni'ö andrö!
5 Ba isu'a mbagolö gosali: önö hela, ba fa'ebolo zahesahe andrö: öfa hela si fasui osali.
6 Ba bate'e ba ngai, ba no te'oli, medölu wa tölu ngafulu, no monga'ötö, ba tehandro ba mbagolö, bagolö gosali tanö ba mbate'e andrö, fasui, ba wangabe'e, ba lö'ö sa mufakhai ba mbagolö.
7 Ba ebolo, tedou miyaŵa; tedou nösi ba nga'ötö miyaŵa, fasui, ba gosali, tobali ebolo nösi mbate'e andrö, tanö miyaŵa. Ba so lala, i'otarai zi sagötö tanö tou, numalö ba zi sagötö ba dalu ba ba zi sagöto tanö yaŵa.
8 Ba u'ila mbosi ba gahe gosali, fasui: toyo mbate'e ba ngai andrö: sahelo; önö hela irugi nindrotoi andrö.
9 Ba fa'awe'e-we'e mbagolö kara andrö ba mbate'e andrö, tanö baero, ba no lima hela; ba otalua mbate'e ba ngai andrö, ba gosali.
10 Ba bate'e andrö, ba no mo'otalua, dua wulu hela, si fasui ba gosali.
11 Ba bawandruhö ba mbate'e andrö, ba i'otahögö zi lö bate'e; sambua mbawandruhö miyöu ba sambua miraya, ba fa'ebolo zi lö bate'e, ba no lima hela, fasui.
12 Ba ösi nomo, föna newali ni'oniagö andrö, ba watalinga, tanö ba gaekhula luo, ba fitu ngafulu hela wa'anau, ba fa'ebolo mbagolö kara, ba nomo andrö, ba no lima hela, fasui, ba fa'anau, ba siŵa wulu hela.
13 Ba isu'a nomo andrö: otu hela wa'anau ba olayama ni'oniagö andrö ba omo andrö, awö mbagolö kara ba no otu hela wa'anau.
14 Ba fa'ebolo nomo, tanö föna, fabaya olayama ni'oniagö andrö, tanö ba gatumbukha luo, ba no otu hela göi.
15 Ba isu'a wa'anau nomo andrö, tanö ba golayama ni'oniagö andrö ba geronia, ba hareharenia fatambai: otu hela. Ba ba nösi gosali andrö, awö nifosagö andrö, ba golayama,
16 ba no eu nihaogö fokata zilötö ba sandrela nifotarali andrö, awö lesi, ba zi tölu nahia, föna zilötö andrö, fasui manö. I'otarai danö, irugi zandrela — ba sandrela, ba no muduhö, —
17 irugi yaŵa mbawandruhö ba irugi gosali tanö bakha, ba baero ba ba mbagolö fefu, fasui, bakha ba baero, ba so zu'a-su'a.

 II. Fa'amoadu; naha wame'e sumange 

18 Ba no mulau wamaedo Kerubi ba famaedo nohi, sagesageu nohi ba gotalua zi dombudombua Kerubi. Ba si dombudombua bawa Kerubi andrö: Si sambua,
19 ba bawa niha, si otahögö ohi ba zi tambai, ba si sambua, ba bawa zingo, si otahögö ohi ba zi tambai, ba nomo andrö ma'asambua, fasui.
20 I'otarai danö, irugi yaŵa mbawandruhö so wamaedo Kerubi andrö ba famaedo nohi; ba mbagölö.
21 Ba ehomo gosali, ba si öfa sagi. Ba föna ni'amoni'ö, ba so zi hulö naha wame'e sumange, wamaigida, naha wame'e sumange eu,
22 tölu hela wa'alaŵa; fa'anaunia, ba dua hela, ba fa'ebolonia, ba dua hela göi; ba no motalinga, ba ahenia, awö ngainia, ba eu. Ba imane khögu: Da'ö meza andrö, si so föna Yehowa.
23 Ba dombua mbawandruhö ba nomo osali andrö ba ba ni'amoni'ö.
24 Ba dua-dua görö lagö mbawandruhö, lagö nifuyu'ö; dua görö ba zi sambua ba dua görö göi ba zi sambua.
25 Ba ba mbawandruhö gosali andrö, ba no mulau wamaedo Kerubi ba famaedo nohi, si mane nilau ba mbagolö misa, ba so lesi eu, baero,
26 föna gewe'ewe andrö, ba sandrela nifotarali ba famaedo nohi, faoma fatambai ba mbagolö gewe'ewe.

Faza 42

Tohu-tohu:

 I. Bate'e nahia gere ba ngai golayama, baero 

1 Ba i'ohedo baero ba golayama baero, tanö miyöu. Ifasaodo ba mbate'e andrö, ba gamaudu ni'oniagö andrö ba ba gamaudu nomo no mege,
2 tanö miyöu; ba mbawa duasania, otu hela wa'anaunia, tanö miyöu; ba fabolo, ba lima wulu hela.
3 Ba ba gamaudu zi dua wulu hela andrö, ba golayama tanö bakha, ba föna mbale andrö, ba golayama baero, ba no fatahö harehare, tölu nga'ötö.
4 Ba föna mbate'e andrö, ba so lala, fulu hela wa'ebolo, tanö ba golayama bakha, otu hela wa'anau, ba tanö miyöu mbawandruhö.
5 Ba bate'e tanö yaŵa, ba no oböda, noa sa naha harehare da'ö, moroi tanö tou ba ba dalu.
6 Noa sa tölu nga'ötö, ba lö ehomo, si mane ehomo ba golayama andrö; andrö wa no aböda [tanö yaŵa], ebolo tanö tou ba ba dalu, moroi tou ba danö.
7 Ba öli kara andrö, ba dali mbate'e andrö, tanö ba golayama baero, föna mbate'e andrö, ba no lima wulu hela wa'anau.
8 Me no lima wulu hela göi wa'anau mbate'e andrö, tanö ba golayama baero; ba hiza ba gamaudu gosali, ba otu hela.
9 Ba tou mbate'e andrö sa lala mibakha, tanö ba gatumbukha luo, ba ta'otarai golayama baero, we'amöi bakha,
10 ba mbolo göli kara andrö, ba golayama. Ba tanö ba gatumbukha luo, föna ni'oniagö andrö ba föna nomo andrö, ba so [göi] mbate'e.
11 Ba föna da'ö, ba so lala, si mane bate'e andrö, wamaigida, bate'e tanö miyöu; fa'anau ba fa'ebolo, ba no si mane ba da'ö, ba bawandruhö fefu ba wamazökhi, ba no fagölö-gölö ba da'ö.
12 Ba no si mane bawandruhö mbate'e andrö, tanö miraya, sambua mbawandruhö ba mbawa lala, lala föna göli kara andrö, si ohia'ö ya'ia, tanö ba gatumbukha luo, na möi bakha.
13 Ba imane khögu: bate'e andrö tanö yöu ba bate'e tanö raya, föna ni'oniagö andrö, ba no bate'e ni'amoni'ö andrö, nahia gere si tola mangahatö'ö ya'ira khö Yehowa, ba wemanga wondrege ni'amoni'ö andrö. Ba da'ö labe'e wondrege ni'amoni'ö andrö ba he sumange ni'a ba sumange fameta horö ba sumange ogauta; me no ni'amoni'ö naha andrö.
14 Ba na möi bakha gere — ba lö tola möi ira ba golayama baero, la'otarai ni'amoni'ö andrö — ba labe'e ba da'ö nukhara, nukhara ba halöŵöra andrö, me no ni'amoni'ö da'ö, ba la'onukha nukha bö'ö, ba awena lasaŵa nahia zato.

 II. Fanu'a öli kara ba golayama baero 

15 Ba me no awai isu'a nomo andrö tanö bakha, ba i'ohedo baero, masaŵa mbawa göli, si otahögö tanö ba gatumbukha luo, ba isu'a baero, ifasui.
16 Isu'a tanö ba gatumbukha luo, helo andrö: 500 helo, ba helo andrö, fasui.
17 Ba isu'a tanö yöu: 500 helo, ba helo andrö,
18 fasui; ba isu'a tanö raya: 500 helo, ba helo andrö.
19 Ba ifasui, isaŵa danö ba gaekhula luo, 500 helo,
20 ba helo andrö: saginia si öfa [fefu] isu'a. No tefasui öli kara: 500 wa'anau ba 500 wa'ebolo, ba wangoniagö ni'amoni'ö ba zi tenga ni'amoni'ö.

Faza 43

Tohu-tohu:

 I. To'ele lakhömi Yehowa ba gosali ba fahuhuo ia khö zama'ele'ö andrö 

1 Ba i'ohedo ba mbawa göli andrö tanö ba gatumbakha luo.
2 Ba hiza, ba to'ele lakhömi Lowalangi Ndraono Gizeraeli, moroi ba gatumbukha luo, no timba wegoso-goso nidanö sebua we'ugu-ugunia, ba humaga danö ba lakhöminia andrö.
3 Ba famaigigu andrö, ba no timba wamaigigu me föna, me to'ele ia ba wamakiko banua; ba famaigigu kureta andrö, ba no si mane famaigi ba mbewe Gebara no; ba ufalögu tou ndra'odo.
4 Ba isaŵa gosali lakhömi Yehowa, itörö mbawa göli andrö, si otahögö atumbukha luo.
5 Ba ifazaŵa ndra'o Eheha ba i'ohedo ba golayama bakha, ba hiza, ba no anönö gosali lakhömi Yehowa.
6 Ba urongo li zihede khögu, si otarai gosali; ba no so na ba ngaigu niha andrö,
7 imane khögu: He ono niha! Hadia, no ö'ila naha dadaomagu andrö, awö naha lalu'a kahegu, nahiagu ba hunö Ndraono Gizeraeli, si lö tebulö? Ba böi sa'ae labe'e ma'uwu Gizeraeli ra'i-ra'iö döigu andrö ni'amoni'ö, — ya'ira andrö ba razora, ba wame'e-me'era adu ba ba hili-hili andrö khöra ba ba mboto razora si no mate,
8 me lafaedo zilötöra ba zilötö khögu ba ehomo khöra ba gehomo khögu, tobali ha bagolö gotaluama; ba lö mamalö-malö wa ra'ira'ö döigu andrö, ni'amoni'ö, labe'e, ba zogoro ita andrö khöra, nilaura, ba no tobali uhori ira ba wönugu andrö.
9 Ba iya'e, ba lö'ö sa'ae lahatö'ö khögu wame'e-me'era adu andrö ba he boto zi mate andrö, boto razora, ena'ö lö mamalö-malö u'iagö ba khöra.
10 Ba ya'ugö ono niha, ba ötanö ba zura nibe'e ba ma'uwu Gizeraeli, he wisa gosali andrö, ena'ö aila ira golalöŵara andrö, ba akha lasu'a göi nomo andrö?
11 Ba na aila ira nilaura andrö fefu, ba botokhi ba dödöra he wisa gosali andrö, he wisa wolau ya'ia ba he lala ba we'amöi baero, awö lala ba we'amöi bakha ba amuatania fefu, ba he wisa wame'e ya'ia fefu ba hadia nifakhoi ba khönia ba oroisa fefu, ba tanö ba zura, ba zanehe ira, ena'ö latöngöni he wisa wolau ya'ia, ba hadia gamakhoita, ba ena'ö la'o'ö.
12 Si mane wame'e osali andrö: ba zuzu hili andrö, ba ni'amoni'ö sibai nahania andrö fefu, fasui. Hiza, da'ö nifakhoi ba gosali andrö.

 II. Naha wame'e sumange 

13 Ba da'ö wa'ebua naha wame'e sumange andrö ba hela, ba sahela, ba no sahela a lalu'a: Toyonia, ba no sahela, ba sahela wa'ebolo; ba lesinia ba zinga, ba lito, fasui. Ba da'ö wa'alaŵa naha wame'e sumange andrö:
14 I'otarai doyo andrö tou, irugi lesi andrö, tanö tou, ba dua hela, ba fa'ebolo, ba sahela; ba i'otarai lesi side-ide andrö, irugi lesi sebua, ba öfa hela, ba sahela wa'ebolo.
15 Ba farikhi andrö ba zumange, ba öfa hela, ba farikhi andrö, ba sotandru miyaŵa, öfa dandru.
16 Ba farikhi, ba felendrua hela wa'anau ba felendrua hela wa'ebolo, no si öfa sagi, si fagölö-gölö.
17 Ba lesi andrö, ba feleöfa hela wa'anau ba feleöfa wa'ebolo, saginia andrö si no fagölö-gölö, ba tarali, fasui, ba matonga hela. Ba toyo andrö, fasui, ba sahela. Ba nibosi andrö, ba no tanö ba gatumbukha luo.

 III. Fe'amoni'ö naha wame'e sumange 

18 Ba imane khögu: He ono niha! Da'ö niŵa'ö Zo'aya, Yehowa: Da'ö nihonogöi ba naha wame'e sumange andrö, na luo wama'anö ya'ia, ba wame'e sumange nitunu ba detenia, ba ba wanefe ya'ia do.
19 Ba öbe'e ba danga gere andrö, ma'uwu Lewi, nga'ötö Zadoki, si tola mangahatö'ö ya'ira khögu, iŵa'ö So'aya, Yehowa, ba wamosumange ya'o öbe'e ba dangara nono zaŵi, sumange fameta horö.
20 Ba öhalö ndronia ösa, ba ögule'ö ba dandru wame'e sumange andrö, si öfa, ba watalinga lesi andrö, si öfa ba ba darali, fasui, fameta sala ba khönia ba ogauta.
21 Ba aefa da'ö, ba öhalö nono zaŵi andrö, sumange fameta horö, ena'ö latunu ia ba naha nihonogöi andrö, baero ni'amoni'ö.
22 Ba mahemolu ö ba öbe'e sumange fameta horö nambi si matua, si lö si sala, fameta zala ba naha wame'e sumange, si mane me labe'e fameta zala ba hönia nono zaŵi andrö.
23 Ba na no o'o'ozui wameta sala andrö, ba öbe'e sumange nono zaŵi si matua, si lö si sala, sara, ba sageu göi zi matua mbiri-biri si lö si sala.
24 Ö'ohe föna Yehowa, ba lalau yaŵa nasio ere ba labe'e sumange Yehowa, sumange nitunu.
25 Fitu bongi wa'ara, ba sageu ma'ökhö öbe'e si matua nambi, sumange fameta horö, ba sara göi nono zaŵi, si matua, labe'e, ba sageu mbiri-biri si matua, si lö si sala.
26 Fitu bongi wa'ara lahetaheta zala ba naha wame'e sumange ba lahaogö ia ba la'amoni'ö.
27 Ba si manö wa'ahöwö mbongi andrö khöra; ba na luo si ŵalu ba na aefa da'ö, ba labe'e zumange nitunu andrö khömi, ba sumange nitaba, ere, ba naha wame'e sumange andrö, ba uhakhösi tödö ami, iŵa'ö So'aya, Yehowa.

Faza 44

Tohu-tohu:

 I. Nihonogöi ba mbawa göli andrö, ba bawandruhö ba ni'amoni'ö 

1 Ba i'ohe mangawuli ndra'o, masaŵa mbawa göli ba ni'amoni'ö, bawa göli baero si otahögö atumbukha luo; ba si no mukusi da'ö.
2 Ba imane khögu Yehowa: Böi tebulö nikusi mbawa göli andre, böi labokai. Lö tola itörö niha; me no itörö ia Yehowa, Lowalangi Ndraono Gizeraeli, we'amöi bakha, andrö wa lö labokai ia.
3 Ba razo zidadao ba da'ö, ba wemanga andrö, föna Yehowa. Ba gewe'ewe mbawa göli andrö itörö we'amöi bakha, ba da'ö göi lalania ba wangawuli.
4 Ba i'ohedo tanö ba mbawa göli yöu, föna gosali; ba u'ila wa'anönö gosali Yehowa lakhömi Yehowa, ba ufalögu tou ndra'odo.
5 Ba imane khögu Yehowa: He ono niha, töngöni ba faigi höröu ba fondrondrongo tögi dalingamö fefu niŵa'ögu khöu iya'e, ba nihonogöi andrö fefu, ba gosali Yehowa, awö nifakhoi ba khönia, fefu; töngöni lala ba we'amöi bakha ba gosali, awö lala we'amöi baero, na la'otarai ni'amoni'ö andrö.
6 Ba ömane ba zabe'e tandro andrö, ba ma'uwu Gizeraeli: Da'ö niŵa'ö Zo'aya, Yehowa: No abönö wa'ara wolau-laumi sogoro ita andrö khömi,
7 ya'ami ma'uwu Gizeraeli, me no mi'ohe bakha niha bö'ö, si lö muboto tödö, ba he ösi, me no mitehe so ira ba ni'amoni'ö andrö khögu, ba wango'aya osali khögu, na mibe'e gögu, tawö ba do, ba tobali midudugö wawu'usa li andrö khögu, nönö-nönö zogoro ita andrö khömi, fefu.
8 Ba no lö mi'o'ö nifakhoi ba ni'amoni'ö andrö khögu; nikhoi dödömi zi no mibe'e dali a'ine, ba wamataro sanaro ba ni'amoni'ö andrö khögu.

 II. Nihonogöi ba Nono Lewi 

9 Da'ö niŵa'ö Zo'aya, Yehowa: Lö tola möi bakha ba ni'amoni'ö andrö khögu niha bö'ö si lö muboto tödö ba si lö muboto ösi, — niha bö'ö andrö fefu, si no fatewu ba Ndraono Gizeraeli.
10 Ono Lewi a'ine, si no mangerogö ya'odo, me elungu Ndraono Gizeraeli, me no laröi ndra'odo, wame'e-me'e adu andrö khöra, fa'elungu, da'ö zolui lalöra andrö.
11 Ba sangai-ngai halöŵö ba ni'amoni'ö andrö khögu ira, sanaro ba mbawandruhö gosali ba ngoni-ngoni ba gosali; sanabanaba sumange nitunu ba sumange nitaba ira, sumange nibe'e zato; la'iagö sanolo ya'ira, ngoni-ngonira.
12 Me no möi ira ngoni-ngonira ba nadura andrö [föna], ba me no tobali tandraŵa golalöŵa ira ba ma'uwu Gizeraeli, andrö wa no ufazaŵa dangagu khöra, iŵa'ö So'aya, Yehowa; ba lalu'i lalöra andrö.
13 Lö tola lahatö'ö ira khögu, ba wangai-ngai halöŵö gere andrö khögu, we'amöi ba ni'amoni'ö andrö khögu fefu, ba ni'amoni'ö sibai andrö. Lalu'i wa'ailara a'ine, awö wotu ba zogoro ita andrö khöra, nilaura.
14 Ba wangai-ngai halöŵö ba gosali ufataro ira — halöŵö ngoni-ngoni andrö ba hadia ia, fefu, nihalö-halö ba da'ö, ba ya'ira zangai-ngai.

 III. Nihonogöi ba gere, hadia gamonita khöra ba hadia zinemara 

15 Ba ere Ono Lewi andrö — nga'ötö Zadoki —, sangai-ngai halöŵö ba ni'amoni'ö andrö khögu, mege, me la'erogö ndra'odo Iraono Gizeraeli, da'ö zangahatö'ö ya'ira khögu, ngoni-ngonigu, ba la'ondrasi ndra'odo, ba wame'e khögu tawö ba do, iŵa'ö So'aya, Yehowa.
16 Möi ira bakha ba ni'amoni'ö andrö khögu ba lahatö'ö ira ba meza khögu, ngoni-ngonigu, sangai-ngai halöŵö khögu.
17 Ba na latörö mbawa göli, we'amöi ba golayama tanö bakha, ba baru tarafali la'obaru; lö tola labe'e ba nösira mbu mbiri-biri, na lahalö-halö halöŵöra barö mbawa göli golayama tanö bakha ba ba gosali.
18 Saembu tarafali ba högöra ba saraeŵa tarafali ba wahara; böi la'onukha zaböböi ira.
19 Ba na möi ira baero, ba golayama baero, ba niha sato, ba laheta nukhara, nukhara ba halöŵöra mege, ba latou'ö tou ba mbate'e andrö, ba nukha bö'ö la'onukha, fa böi la'amoni'ö zato, ba nukhara andrö.
20 Böi lafatöwö'ö ira, ba böi göi ladudu mbu, nifalo'o a'i mbura.
21 Ba agu, ba böi ibadu ere, na möi ira ba golayama bakha.
22 Ba lö tola lahalö lakha ba he ira alawe nitibo'ö; ono alawe a'i lahalö, ono ma'uwu Gizeraeli; ba lakha gere sa, ba hana na lahalö.
23 Ba banuagu ba lafahaö he wisa wa'afaehu ni'amoni'ö ba zi tenga ni'amoni'ö, ba fa'afaehu zi ra'iö ba zi sökhi, ba labotokhi ba dödöra.
24 Ba samatunö huhuo ira; huku khögu la'o'ö ba wanguhuku, ba oroisagu, awö nifakhoigu, ba latöngöni ba luo ni'amoni'ö andrö khögu fefu, ba la'amoni'ö zabato andrö khögu.
25 Ba mboto zi mate, ba böi lahatö'ö ira, fa böi ra'iö ira; ha na amara ba ma inara ba ma onora matua ba ma onora alawe ba ma talifusöra matua ba ma talifusöra alawe, si lö murai muhalö, ba hana na ra'iö ira.
26 Ba na no mufuli muhaogö, ba fitu bongi na la'erai khönia.
27 Ba na luo ifuli möi ba ni'amoni'ö, ba golayama bakha, ba wangai halöŵö ba ni'amoni'ö, ba ibe'e zumange fameta horö andrö khönia, iŵa'ö So'aya, Yehowa.
28 Tana khöra benua, ba lö labe'e khöra — no ya'odo dana khöra — ba böi mibe'e khöra zotöi khöra dania: no ya'odo gokhötara!
29 Sumange ni'a andrö ba sumange fameta horö ba sumange ogauta, da'ö göra, ba hadia fefu nilakha'ö, ba Ndraono Gizeraeli, ba khöra.
30 Ba si sökhi zi a'a, hadia ia ngawalö fefu ba hadia ia ngawalö zumange, nihalö fegero, fegero andrö fefu, ba zumange nihalö fegero, ba ere zanema. Ba si a'a hamo khömi, ba khö gere mibe'e, ena'ö möi howu-howu ba nomomi mibe'e.
31 Ba hadia zi mate ba he nira'u wofo ba he nisasawi gutu ndru'u, ba lö tola la'a ere.

Faza 45

Tohu-tohu:

 I. Famaosa tanö ni'amoni'ö andrö. Benua mbanua ba benua razo 

1 Na mifaosa danö, na milau dahö-dahö, ba wame'e tana khö, ba mifakhoi khö Yehowa ösa, ame'ela tanö ni'amoni'ö, 25.000 hela wa'anau ba 20.000 hela wa'ebolo; ni'amoni'ö da'ö, ma'asagörö, fasui.
2 Ba ba nisu'a andrö ba ösu'a na, ba 25.000 hela wa'anau ba 10.000 hela wa'ebolo, naha ni'amoni'ö, ni'amoni'ö sibai andrö.
3 Ame'ela tanö ni'amoni'ö da'ö; tana ba gere, sangai-ngai halöŵö ba ni'amoni'ö andrö, si tola mangahatö'ö ya'ira, ngonigoni Yehowa, naha nomora. Ba si no tonia ni'amoni'ö andrö.
4 Naha ni'amoni'ö andrö ba da'ö, ba si 500 hela sagi, fasui, si öfa sagi, ba 50 hela golayamania, fasui.
5 Ba 25.000 hela wa'anau ba 10.000 wa'ebolo, ba nibe'e tanö Nono Lewi andrö, sangai-ngai halöŵö ba gosali, dua wulu banua naha nomo.
6 Ba mihonogöi ba mbanua andrö, ba 5.000 hela wa'ebolo ba 25.000 wa'anau, dali nifakhoi no mege, ni'amoni'ö. Ba ba ma'uwu Gizeraeli fefu da'ö.
7 Ba khö razo, ba faoma fatambai ni'amoni'ö andrö, irugi faoma fatambai mbenua andrö, he tanö ba gaekhula luo, ba he tanö ba gatumbukha. Si fanaunau ba nifakhoi ba zi sambusambua mado, i'otarai nola danö tanö ba gaekhula luo, numalö ba nola tanö ba gatumbukha.
8 Da'ö mbenuania ba Ndraono Gizeraeli, ena'ö böi sa'ae lafakao mbanuagu razo andrö khögu, ena'ö latehe a'ine ba ma'uwu Gizeraeli — dali madora — danö [si tosai].

 II. Amakhoita ba wegero andrö khö razo 

9 Da'ö niŵa'ö Zo'aya, Yehowa: Mibato sa'ae, ya'ami razo Ndraono Gizeraeli: Famakao ba famalangögö, ba miböhöli, ba milau zadölö ba satulö. Mibato wamakao banuagu andrö! i'wa'ö So'aya, Yehowa.
10 Saga satulö ba tumba satulö ba lauru satulö mifake.
11 Tumba ba lauru, ba ni'osara'ö; felelima lauru zi sa so'e labe'e ba ŵalu hinaoya zi samba lauru. Ba zi sazo'e la'otarai wangerai.
12 Ba tölu ngafulu saga zi samba fondruyu; na lima saga, ba lima saga göi labe'e, ba na fulu saga, ba fulu saga, ba dua wulu rufia zi samba fondruyu.
13 Da'ö gamaedola wegero, nibe'emi: Sadumba ba zi sazo'e gandru ba sadumba göi ba zi sazo'e ze'iri.
14 Ba nihonogöi ba wanikha, ba samba hinaoya ba zi sazo'e, ba zi felelima lauru, si sazo'e.
15 Ba sara-sara nono mbiri-biri ba zi 200 biri-biri, amaedola fegero, nibe'e mado Ndraono Gizeraeli fefu, nibe'e sumange ni'a ba sumange nitunu ba sumange fangorifi, ba wameta salara, iŵa'ö So'aya, Yehowa.
16 Niha sato fefu nifo'ömö si hulö wegero andrö khö razo Ndraono Gizeraeli.
17 Ba ömö razo zumange nitunu ba sumange ni'a ba sumange nibadu ba gowasa ba ba wasulöna ba ba zabato, ba gowuloa ma'uwu Gizeraeli fefu. Ya'ia zame'e sumange fameta horö ba sumange ni'a ba sumange nitunu ba sumange fangorifi, ba wameta sala ma'uwu Gizeraeli.

 III. Amakhoita ba gowasa fasa ba ba gowasa nose daha geu 

18 Da'ö niŵa'ö Zo'aya, Yehowa: Ba zi sambua desa'a ba mbawa si föföna, ba öhalö nono zaŵi, si matua, si lö sala, ba wameta sala ba ni'amoni'ö andrö.
19 Ba ihalö ndro zumange fameta horö andrö ösa ere, ba igule'ö ba gehomo gosali ba ba watalinga lesi naha wame'e sumange andrö, si öfa, ba ba mboha mbawa göli ba golayama bakha.
20 Ba si manö göi ölau ba zi sambua desa'a ba mbaŵa si fitu, börö zi no mosala, selungu, ba ma sambö fa'aboto ba dödö, ba miheta zala ba gosali ba zi manö.
21 Ba ba zi meweleöfa, ba mbaŵa si föföna, ba milau gowasa fasa andrö; fitu bongi wa'ara la'a roti si lö mu'aisöni.
22 Ba razo, ba ibe'e nono zaŵi sumange fameta horö, na luo da'ö, khönia ba ba niha sato ba danö fefu.
23 Ba si fitu ngaluo gowasa andrö, ba fadoro fitu rozi ma'ökhö ibe'e ono zaŵi sumange nitunu khö Yehowa ba fitu nga'eu göi mbiri-biri si matua si lö si sala, ba sageu ma'ökhö nambi si matua, sumange fameta horö.
24 Ba sumange ni'a, ba tölu lauru ibe'e, awö nono zaŵi andrö, ba tölu lauru göi awö mbiri-biri, ba fanikha, tölutölu hinaoya ba zi tölutölu lauru andrö.
25 Ba [[wikt:nia:tuli|duli]] ba mbaŵa si fitu, ba gowasa, ba si manö göi ibe'e, fitu bongi wa'ara, he sumange fameta horö ba he sumange nitunu, ba he sumange ni'a ba fanikha.

Faza 46

Tohu-tohu:

 I. Amakhoita ba zumange nibe'e razo 

1 Da'ö niŵa'ö Zo'aya, Yehowa: Bawa göli andrö ba golayama bakha, tanö ba gatumbukha luo, ba si önö ngaluo barö zabato, ba lö labokai, ba na luo sabato, ba labokai, ba si manö göi ba wasulöna.
2 Ba itörö gewe'ewe, mbawa göli andrö razo, moroi baero, we'amöi bakha, ba i'iagö ba ngai mboha mbawa göli. Ba labe'e zumange nitunu andrö khönia ba sumange fangorifi ere; ba ya'ia, ba sangalulu, ba zilötö mbawa göli andrö, ba aefa da'ö, ba ifuli möi baero, ba bawa göli ba lö lakusi, irege bongi.
3 Ba niha ba danö, ba sangalulu khö Yehowa, föna mbawa göli na luo sabato ba ba wasulöna.
4 Ba da'ö zumange nitunu andrö, nibe'e razo khö Yehowa: na luo sabato, ba önö rozi nono mbiri-biri, si lö si sala, ba sageu mbiri-biri si matua,
5 si lö si sala, ba nifo'awö sumange ni'a, tölutölu lauru ba mbiri-biri si matua andrö; balazi ira ha wa'ebua zumange ni'a andrö awö nono mbiri-biri andrö, ba tölu hinaoya wanikha ba zi tölu lauru.
6 Ba ba wasulöna, ba ono zaŵi si matua, si lö si sala, ba önö rozi nono mbiri-biri ba sageu mbiri-biri si matua, oi si lö si sala [nibe'e].
7 Ba sumange ni'a, ba tölu lauru i'asiwai, awö nono zaŵi andrö, ba tölu lauru, awö mbiri-biri si matua; ba awö nono mbiri-biri andrö, ba dali ia ha wa'ebua, ba tölu hinaoya wanikha ba zi tölu lauru.
8 Ba na möi bakha razo, ba ewe'ewe mbawa göli andrö itörö, ba da'ö göi lalania we'amöi baero.
9 Ba na la'ondrasi Yehowa niha ba danö, na baŵa gowasa, ba sanörö bawa göli tanö yöu we'amöi bakha, ba bawa göli tanö raya itörö we'amöi baero, ba sanörö bawa göli tanö raya we'amöi bakha, ba bawa göi tanö yöu itörö we'amöi baero; böi latörö ba wangawuli mbawa göli nitöröra ba we'amöi bakha; ba zi fatahö a'i latörö ba we'amöi baero.
10 Ba razo, ba bakha ba hunöra so, na möi ira bakha, ba fao ia khöra, na möi ira baero.
11 Ba ba gowasa ba na luo ni'amoni'ö, ba tölutölu lauru zumange ni'a, awö nono zaŵi andrö ba awö mbiri-biri si matua; ba balazi ira ha wa'ebua ba nono mbiri-biri andrö; ba tölutölu hinaoya wanikha ba zi tölutölu lauru.
12 Ba na ibe'e game'ela saoha gölö razo, sumange nitunu ba ma sumange fangorifi, saoha gölönia khö Yehowa, ba labokai khönia mbawa göli, tanö ba gatumbukha luo; ba ibe'e sumange fangorifi, nibe'e-be'enia, na luo sabato, ba ifuli möi baero; ba no möi ia baero, ba nikusi mbawandruhö.
13 Ba ero ma'ökhö, ba sara ibe'e ono mbiri-biri si döfi fa'ebua ba si lö si sala, sumange Yehowa, sumange nitunu; ero na mahemolu mbanua ibe'e.
14 Ba ifo'awö sumange ni'a — ero mahemolu — dua dumba, ba samba hinaoya wanikha, ba wanefe hamo si sökhi andrö, sumange Yehowa, sumange ni'a, amakhoita si lö tebulö.
15 Ba si manö wame'era ono mbiri-biri andrö ba sumange ni'a andrö, awö wanikha, ero mahemolu, sumange nitunu, si lö mamalö-malö.

 II. Amakhoita ba mbenua andrö, nibe'e razo buala 

16 Da'ö niŵa'ö Zo'aya, Yehowa: Na ibe'e khö nononia mbenua razo, bualania, ba iraononia zokhö, ondröita.
17 Ba na khö genoninia ibe'e buala mbenua, ba ha irugi ndröfi wangefa andrö, wa khönia. Ba ba da'ö, ba mangawuli khö razo; ba benua ba ndraononia andrö, ba lö tebulö wa khöra.
18 Ba lö tola ihalö hadia ia mbenua zato razo, wamakao ya'ira, na i'ambösi dana khöra; benua khönia, ba hana na ibe'e ba ndraononia, ondröita, fa böi tetimba mbanuagu, ha niha ia, ba dana khönia.

 III. Naha wondrino sumange, nibe'e gere 

19 Ba ifatörödo ba mbawandruhö andrö, ba mbagolö ba zinga mbawa göli andrö ba mbate'e ni'amoni'ö andrö, nihonogöi nahia gere, tanö miyöu. Ba ba da'ö, ba so nahia ba watalinga ba wondrege tanö ba gaekhula luo.
20 Ba imane khögu: Da'ö naha andrö ba nirino gere sumange ogauta andrö ba sumange fameta horö ba ba nigore sumange ni'a andrö, fa böi la'ohe baero ba golayama, ba golayama baero, ba we'amoni'ö niha sato.
21 Ba i'ohedo baero, ba golayama baero, ifa'amöido ba watalinga golayama andrö, si öfa, ba hiza, dozi fatalinga golayama, ba so golayama [side-ide].
22 Ba watalinga golayama andrö, si öfa, ba so golayama ni'oniagö, 40 hela wa'anau ba 30 hela wa'ebolo; no fagölö-gölö wa'ebua zi öfa andrö, nahia andrö, ba watalinga.
23 Ba no mubale kara, fasui, ma'a'öfa, ba ba gahe mbale andrö, ba so nawu, fasui.
24 Ba imane khögu: Da'ö nahia koki andrö; ba nirino zangai-ngai halöŵö ba gosali sumange nitaba andrö, nibe'e niha sato.

Faza 47

Tohu-tohu:

 I. Idanö ni'amoni'ö andrö ba gosali 

1 Ba i'ohedo mangawuli, ba mbawandruhö gosali, ba hiza nidanö, si otarai doyo nomo andrö, tanö ba gatumbukha luo; atumbukha luo sa i'otahögö osali. Ba ahele mitou nidanö andrö ba gahe mbagolö gosali tanö raya, raya naha wame'e sumange.
2 Ba i'ohedo baero, ifatörödo be mbawa göli tanö you ba matörö lala, ba wamasui ba mbawa göli baero, si otahögö atumbukha luo; ba hiza nidanö, si otarai narö mbagolö tanö raya.
3 Ba möi baero niha andrö, si so helo ba danga, me isaŵa tanö ba gatumbukha luo, ba isu'a, ba 1.000 hela. Ba ifatörödo ba nidanö andrö; irugi mbu'u gawono.
4 Ba ifuli isu'a, ba 1.000 hela, ba ifatörödo ba nidanö, ba irugi mbalöduhi. Ba ifuli isu'a, ba 1.000 hela, ba ifatörödo ba nidanö, ba no falaŵa sola.
5 Ba ifuli isu'a, ba 1.000 hela, ba no idanö sebua si tebai u'ötö. Me no abölö abakha nidanö andrö — no idanö solangi ita — no idanö sebua, si tebai ta'ötö.
6 Ba imane khögu: Hadia, no anehe'ö da'ö, ono niha? Ba i'ohedo mangawuli ba mbewe nidanö andrö.
7 Ba me ufulido, ba hiza, no fahöna geu ba mbewe nidanö andrö, faoma fatambai.
8 Ba imane khögu: Idanö andre, ba isaŵa baero ba danö tanö ba gatumbukha luo, ba Garaba misi tou moluaha; ba na irugi zilua asi andrö [silua asi si mate] ba nidanö sasi-asi, ba idanö si sökhi nasi andrö.
9 Ba hadia ia fefu saliŵa-liŵa, solihaliha ba da'ö, heza irugi hohounia, ba auri, ba si fahöna dania gi'a; na no irugi sa'ae idanö andrö, ba tobali idanö si sökhi [nasi andrö], ba hadia ia fefu ba zirugi idanö andre, ba auri.
10 Ba so dania zangai i'a ba mbewe, i'otarai Enigedi, numalö ba Enegela'i; naha ba nilau kiri dania ia; oi so ngawalö gi'a, si mane i'a ba nasi sebua, fahöna.
11 Ba laza andrö khönia, awö zi faonö andrö, ba lö tobali, dörödörö asi-asi a'ine, ba wangasio.
12 Ba ba mbewe nidanö andrö, ba ngöfinia fatambai, ba so ngawalö geu sowua, ö niha; bulunia, ba lö aleu, ba bua, ba si lö aetu. Sarasara waŵa, ba so mbua si bohou; me no ba ni'amoni'ö andrö i'otarai idanö andrö khönia. Bua, ba ö niha, ba bulu, ba dalu-dalu.

 II. Ola ba wamaosa tanö ni'amoni'ö 

13 Da'ö niŵa'ö Zo'aya, Yehowa: Da'ö nola danö andrö, nifaosami khömi, dali mado Ndraono Gizeraeli andrö, si felendrua; ba ba mado Yosefo, ba dombua waosatö.
14 Mifagölö-gölö waosatö khömi, ondröita dania, me no fahölu ndra'o me föna, ube'e khö ndra tuami, ba tobali ya'ami zokhö tanö andre, ondröita.
15 Ba da'ö nola danö, tanö yöu: I'otarai nasi sebua ba ituturu Hetelono, irugi lala ba Zedada,
16 Hamata ba Berota ba Sibera'i, ba nolara danö Ndramaseko danö Hamata, irugi Hasara-Enono, ba nola Haurana.
17 Tobali i'otarai nasi ola andrö, ba irugi Hasara-Enono, tobali italu'i miyöu tanö Ndramaseko ba tanö Hamata; da'ö danö miyöu.
18 Ba tanö ba gatumbukha luo: I'otarai Hasara-Enono ba gotaluara Ndramaseko Haurana, ba no Yoridano nolara Gileadi danö Ndraono Gizeraeli, irugi zilua asi tanö ba gatumbukha luo, irugi danö ba Damara; da'ö danö ba gatumbukha luo.
19 Ba tanö miraya: I'otarai Damara, irugi Me-Meriboto ba ngai Gadesi ba ituturu mbombo andrö mitou ba nasi sebua; da'ö danö miraya.
20 Ba tanö ba gaekhula luo: Asi sebua nola, irugi ba gamaudu sibai lala ba Hamata; da'ö danö ba gaekhula luo.
21 Da'ö danö andrö nifaosami khömi, dali mado Ndraono Gizeraeli andrö.
22 Milau dahö-dahö, ba wamaosa ya'ia ondröita khömi ba ba niha bö'ö andrö, si no fatewu khömi, si no mo'ono ono matua ba khömi. Si falaŵalaŵa ba Ndraono Gezeraeli, ono ba danö, ira, mibe'e. Sanema ondröita göi ira, awömi, bakha ba hunö mado Ndraono Gizeraeli.
23 Ba mado andrö, ba zi so niha bö'ö andrö, mituturu khönia gondröita khönia, iŵa'ö So'aya, Yehowa.

Faza 48

Fango'ozui:

 I. Fame'e ola ba mado tanö yöu andrö, si fitu 

1 Ba da'e döi mado andrö: Ba wondrege yöu, ba ngai lala ba Hetelono, irugi lala ba Hamata ba ba Hasara-Enana ba nola Ndramaseko tanö raya, ba ngai Hamata, tobali khöra i'otarai danö ba ba gatumbukha luo, numalö ba danö ba gaekhula, ba mado Dano, sambua.
2 Ba ba ngai mado Dano, i'otarai danö ba gatumbukha luo, numalö ba danö ba gaekhula, ba mado Gaseri, sambua.
3 Ba ba ngai mado Gaseri, moroi ba gatumbukha, numalö ba gaekhula, ba mado Nafetali, sambua.
4 Ba ba ngai mado Nafetali, moroi ba gatumbukha, numalö ba gaekhula, ba mado Manase sambua.
5 Ba ba ngai mado Manase, moroi ba gatumbukha, irugi ba gaekhula, ba mado Geferayi, sambua.
6 Ba ba ngai mado Geferayi, moroi ba gatumbukha, irugi ba gaekhula, ba mado Rubeno, sambua.
7 Ba ba ngai mado Rubeno, moroi ba gatumbukha, irugi ba gaekhula, ba mado Yuda, sambua.

 II. Sinema gere ba sinema Nono Lewi ba sinema mbanua andrö ba sinema razo, ba dalu danö 

8 Ba ba ngai mado Yuda, moroi ba gatumbukha, irugi ba gaekhula, ba buala andrö, nibe'emi, labe'e, 25.000 hela wa'ebolo ba fa'anau, ba i'ohia'ö dana ba zi sambusambua mado, moroi ba gatumbukha, irugi ba gaekhula; ba ba dalunia labe'e ni'amoni'ö andrö.
9 Ba buala andrö nibe'emi khö Yehowa, ba 25.000 hela wa'anau, ba 20.000 hela wa'ebolo.
10 Ba da'ö zokhö buala ni'amoni'ö andrö: Ere, miyöu, ba 25.000 hela, ba tanö ba gaekhula luo, ba 10.000 hela wa'ebolo, ba tanö ba gatumbukha, ba 10.000 hela göi wa'ebolo, ba tanö miraya, ba 25.000 hela wa'anau. Ba ba dalunia bakha labe'e ni'amoni'ö andrö khö Yehowa.
11 Ba gere ni'amoni'ö andrö, nga'ötö Zadoki, si iagö ngoni-ngonigu, si lö elungu, me elungu Ndraono Gizeraeli, si mane fa'elungu Nono Lewi andrö.
12 Khöra ia si faböbö ba mbuala andrö, föfö mbuala tanö andrö, ni'amoni'ö sibai, si faola ba mbenua Nono Lewi.
13 Ba ba Nono Lewi, ba dali nibe'e ba gere: 25.000 hela wa'anau ba 10.000 hela wa'ebolo, tobali 25.000 hela wa'anau, fefu, ba 20.000 hela wa'ebolo.
14 Ba lö tola la'amawa hadia ia ba lö tola lafalalini, lö tola möi ba danga mbö'ö wondrege zi sökhi danö andrö, me no ni'amoni'ö khö Yehowa.
15 Ba si 5.000 hela andrö, si tosai na, bolo andrö, ba zinga zi 25.000 hela andrö, ba ba mbanua, ba zato, möi, naha nomo ba benua zato; ba banua, ba ba dalu bakha so.
16 Ba da'ö wa'ebua: Tanö yöu, ba 4.500 hela, ba tanö raya, ba 4.500 hela, ba tanö ba gatumbukha ba 4.500 ba tanö ba gaekhula, ba 4.500.
17 Ba benua mbanua andrö ba 250 hela tanö yöu ba, 250 tanö raya ba 250 tanö ba gatumbukha ba 250 tanö ba gaekhula.
18 Ba si tosai naunau, ba zinga mbuala ni'amoni'ö andrö, 10.000 hela tanö ba gatumbukha ba 10.000 hela tanö ba gaekhula, da'ö nibe'e si faola ba mbuala ni'amoni'ö andrö, ba buania, ba ö mbanua.
19 Ba banua andrö, ba si fakhöyö, dozi mado Ndraono Gizeraeli.
20 Ba ahonoa nibe'emi buala tanö, ba si öfa sagi, 25.000 hela: buala ni'amoni'ö andrö, fabaya benua mbanua.
21 Ba si tosai, ba khö razo, faoma fatambai mbuala ni'amoni'ö andrö, ba zi fabaya benua mbanua tanö ba gatumbukha luo, ba ngai zi 25.000 hela, irugi nola tanö ba gatumbukha, ba tanö ba gaekhula, ba ngai zi 25.000 hela, irugi nola tanö ba gaekhula, dali dana ba zi sambusambua mado; khö razo da'ö, ba buala ni'amoni'ö andrö, ba osali andrö, ni'amoni'ö, ba ba dalu bakha so.
22 Ba i'otarai mbenua Nono Lewi ba benua mbanua, ba gotalua dana khö razo, ba khö razo gotaluara dana ba mado Yuda dana ba mado Mbeniyami.

 III. Ola ba mado tanö raya andrö, si lima 

23 Ba mado si tosai, ba i'otarai danö ba gatumbukha luo, numalö ba danö ba gaekhula, ba mado Mbeniyami, sambua.
24 Ba ba ngai mado Mbeniyami, moroi ba gatumbukha, irugi ba gaekhula, ba mado Zimeoni, sambua.
25 Ba i'otarai mado Zimeoni, moroi ba gatumbukha, irugi ba gaekhula, ba mado Isasari, sambua.
26 Ba ba ngai mado Isasari, moroi ba gatumbukha, irugi ba gaekhula, ba mado Zebuloni, sambua.
27 Ba ba ngai mado Zebuloni, moroi ba gatumbukha, irugi ba gaekhula, ba mado Gado, sambua.
28 Ba ba ngai mado Gado, tanö miraya, ba ola, i'otarai Damara, itörö Me-Meriba, ba zinga Gadesi, irugi mbombo andrö (ola danö Miserayi) ba i'osisi, irugi nasi sebua.
29 Da'ö danö andrö, nifaosami ondröita dania ba mado Ndraono Gizeraeli, si fadahö-dahö ami, ba da'ö dana khöra andrö, iŵa'ö So'aya, Yehowa.

 IV. Bawa göli mbanua ni'amoni'ö andrö, si felendrua 

30 Ba da'ö mbawa göli mbanua — töi mbawa göli mbanua, ba si ohia'ö töi mado Ndraono Gizeraeli —: Tanö yöu, 314.500 hela ba zu'a-su'a andrö, ba tölu mbawa göli, tanö miyöu: bawa göli mado Rubeno, sambua, ba bawa göli mado Yuda, sambua, ba bawa göli mado Lewi, sambua.
32 Ba tanö ba gatumbukha luo, 4.500 hela, ba tölu mbawa göli: bawa göli mado Yosefo, sambua, ba bawa göli mado Mbeniyami, sambua, ba bawa göli mado Dano, sambua.
33 Ba tanö raya, 4.500 hela, ba tölu mbawa göli: bawa göli mado Zimeoni, sambua, ba bawa göli mado Isasari, sambua, ba bawa göli mado Zebuloni, sambua.
34 Ba tanö ba gaekhula luo, 4.500 hela, ba tölu mbawa göli: bawa göli mado Gado, sambua, ba bawa göli mado Gaseri, sambua, ba bawa göli mado Nafetali, sambua. 3.518.000 hela, fasui, ba töi mbanua, na luo da'ö dania, ba "Yehowa ba da'ö."

DANIELI

Faza 1

I. Te'ohe ba Mbabeli Danieli ba awönia andrö si datölu 

1 Me no alua mendrua fakhe razo Yoyaki andrö, razo mado Yuda, ba so Nebukanesa, razo Mbabeli, möi ia ba Yeruzalema, ba wanuwö ya'ira.
2 Ba ibe'e ba dangania Yoyaki razo mado Yuda So'aya, awö gama-gama ba nomo Lowalangi ösa, ba i'ohe ba danö Zineara, ba gosali Lowalanginia, ba gama-gama andrö, ba ibe'e ba mbate'e girö-girö andrö khö Lowalanginia.
3 Ba ibe'e li razo khö Asifena, mandru genoni yomo, ena'ö ifaigi ba Ndraono Gizeraeli nga'ötö razo, awö nga'ötö zalaŵa,
4 ono matua si lö si sala [ba mbotora] ba si no mufahaö ba sangila watahögö ba si so fa'aboto ba dödö, si nangea möi ngoni-ngoni razo, ba gödo, ba ena'ö na ifahaö ira ba wanura ba ba li Ndrawa Galedaia.
5 Ba iŵa'ö razo göra ma'ökhö, föfö gö razo ba föfö nagu nibadu-badunia, ba ibe'e li, medölu fakhe wa'ara la'e'ebua ira, ba na aefa da'ö, ba möi ira ngoni-ngoni razo.
6 Ba ya'ira göi mado Yuda andrö, ira Danieli, Hanania, Mizaeli ba Asaria.
7 Ba ifalalini döira mandru genoni yomo: Töi Danieli, ba Belizasari, ba töi Hanania ba Saderakhi, ba töi Mizaeli, ba Mezakhi ba töi Asaria ba Abedo-Nego ibe'e.

 II. Lö i'a gö salakha Danieli 

8 Ba iŵa'ö sibai tödönia Danieli, lö ihalö salakha khönia wemanga gö razo, ba he famadu agu andrö, föfö nibadu-badu razo. Ba i'andrö khö mandru genoni yomo, ena'ö alakha lö ihalö salakha khönia.
9 Ba falukha wa'ebua dödö ba fa'ahakhö dödö Danieli, khö mandru genoni yomo, ibe'e Lowalangi;
10 ba imane zui mandru andrö khö Danieli: Soso dödögu, ma dania safuofuo ami, moroi ba nono matua bö'ö, si faziazia'a khömi, wamaigi zokhö ya'o, razo, sanguma'ö gömi, andrö, ba ma ifabunu'ö dania ndra'ö razo, börö ami!
11 Ba imane Danieli khö mandru zame'e-me'e gö, nibe'e mandru genoni yomo barö mbawa ira Danieli, Hanania, Mizaeli ba Asaria:
12 Tema tandraigö ba genoniu andre, fulu bongi, ena'ö ha sambalö sinanö labe'e öma, ba idanö, nibadu.
13 Ba hana na öfaigi dania, he wisa nösima ba he wisa nösi nono matua si manga-manga wöfö gö razo; ba heza zi faduhu dödöu dania, ba da'ö ölau ba genoniu.
14 Ba i'o'ö ni'andröra, ba itandraigö fulu bongi.
15 Ba me no aefa zi fulu bongi, ba no sökhi nösira ba no esolo ira, moroi ba nono matua andrö fefu, si manga-manga wöfö gö razo.
16 Ba i'otarai da'ö, ba ifaheta'ö mandru same'e-me'e gö göra andrö ba agu andrö, ba sinanö ibe'e öra.
17 Ba ibe'e ba nono matua andrö si daöfa Lowalangi wangila watahögö ba fa'aboto ba dödö ngawalö zura fefu, awö ngawalö wa'atua-tua; ba Danieli, ba i'ila göi geluaha gangilata ba eluaha wangifi fefu.

 III. Fa'omasi razo nono matua andrö 

18 Ba me no irugi inötö niŵa'ö razo, ba wama'ele'ö ya'ira khönia, ba ifa'ele'ö ira khö Nebukanesa mandru genoni yomo.
19 Ba me fahuhuo khöra razo, ba lö ba khöra fefu si mane ira Danieli, Hanania, Mizaeli ba Asaria; ba möi ngoni-ngoni razo ira.
20 Ba ero na balazi wa'atua-tua ba fa'aboto ba dödö, ba isöndra razo — ero na izofu-zofu khöra — mewulu latalu'i zebua elemu ba si faeta fefu, ba mbanuani, fefu.
21 Ba Danieli, ba lö si mate na, me awena tobali razo Kiro.

Faza 2

I. Mangifi Nebukanesa 

1 Ba me no töra döfi razö Nebukanesa, ba mangifi ia, ba humufa dödönia, ba lö'ö sa'ae i'ila mörö.
2 Ba ibe'e li razo, lakaoni zebua elemu ba si faeta ba sanoto ba Dawa Galedaia, ba wangombakha khö razo hadia wangifinia. Ba me so ira, me la'ondrasi razo,
3 ba imane khöra razo: No mangifi ndra'o, ba no humufa dödögu, ena'ö u'ila geluaha wangifi andrö.
4 Ba latema li razo Dawa Galedaia andrö, ba li Ndrawa Garamo, lamane: He razo, ya si lö aetu nosou! Tunö wangifi andrö ba genoniu, ena'ö ma'ombakha'ö geluahania!
5 Ba imane razo ba Ndrawa Galedaia anrdö: No u'etu'ö tödögu: Na tebai mitunö khögu wangifi andrö, fabaya eluahania, ba la'ö'ötö ami, ba labali'ö oboula nomomi.
6 Ba na mi'ila mitunö khögu wangifi, fabaya eluahania, ba oya ngawalö mbuala ba sumange sebua mitema khögu. Andrö mi'ombakha'ö khögu wangifi andrö, awö geluahania!
7 Ba lafuli latema linia, lamane: Yamutunö manö wangifi andrö razo, ba genoninia, ba ya'aga dania zanguma'ö hadia geluahania.
8 Ba imane khöra razo: Aboto sibai sa'ae ba dödögu, wa edöna mirörö ndra'odo, me no mirongo, no u'etu'ö tödögu:
9 Na lö'ö sa mi'ila mitunö khögu wangifigu andrö, ba lö tebulö huku, ni'etu'ögu khömi, me no mamagölö ami, ba wolau faya khögu, ba wolimo ya'o, irege no olifu ndra'ö. Andrö mitunö khögu wangifi andrö, ena'ö aboto ba dödögu, mi'ila göi miŵa'ö khögu, hadia geluahania.
10 Ba latema li razo Dawa Galedaia andrö, lamane: Samösa lö niha ba guli danö, sangila manguma'ö ni'andrö razo, ba lö'ö göi irai iŵa'ö ba zebua elemu ba ba zi faeta ba ba Ndrawa Galedaia zi mane da'ö razo sebua ba sabölö, fefu gofu heza.
11 No abölö afökhö ni'andrö razo, me samösa lö sangila mangombakha'ö da'ö khö razo, baero zi no motöi Lowalangi, ba tenga ba ngai niha si mate-mate so da'ö.
12 Ba mofönu sibai razo, abao dödönia, ba ibe'e li, ahori labunu zonekhe-nekhe ba Mbabeli.
13 Ba me no mube'e goroisa andrö, ba wamunu sonekhe-nekhe andrö, ba la'alui göi Danieli ba awönia andrö, ba wamunu ya'ira.

 II. So Danieli. Mangandrö ira ndra awönia andrö, ba ifondrondrongo Lowalangi 

14 Ba humede Danieli, si so era-era ba si so tödö, khö Gariokhi, kumandra wazuri, si möi mamunu sonekhe-nekhe ba Mbabali.
15 Humede ia, imane khö Gariokhi andrö, kumandra khö razo: Hadia mbörö goroisa sabe'e andrö, nibe'e razo? Ba me no i'ombakha'ö khö Danieli mbörö Ariokhi,
16 ba möi Danieli mangandrö famonoso khö razo, ba i'ombakha'ö khö razo geluaha [wangifi andrö] iŵa'ö.
17 Aefa da'ö, ba ifuli ia ba nahiania Danieli ba idunö-dunö ba nawönia andrö, khö ndra Hanania, Mizaeli, Asaria huhuo andrö,
18 ba iŵa'ö khöra la'agaröfi li Lowalangi ba zorugo, ba zi no tobini andrö, ena'ö ihakhösi tödö ira, fa böi lafao dania ba zonekhe-nekhe bö'ö ba Mbabeli Danieli ba awönia, wamunu ya'ira.
19 Ba tebokai khö Danieli zi no tobini andrö ba gangilata, ba zi bongi. Ba isuno Lowalangi ba zorugo Danieli.
20 Humede ia, imane: Nisuno döi Lowalangi, götö-götö wa'ara dania; me no khönia wa'atua-tua ba fa'abölö.
21 Ya'ia zamalalini nga'ötö ba inötö, itimba razo ba ifuli ifataro razo bö'ö; ba ya'ia zame'e fa'atua-tua ba zatuatu'a ba fa'aboto ba dödö ba zaboto ba dödö.
22 Ya'ia zamokai si no tobini sibai, ba i'ila nilau ba zogömi-gömi; ba haga andrö, ba ba khönia so.
23 U'andrö saoha gölö khöu, ya'ugö Lowalangi ndra tuagu, usuno ndra'ugö, me no öbe'e khögu wa'tua-tua ba fa'abölö, ba me no öbokai göi khögu iada'e ni'andröma khöu; noa sa öbokai khöma niŵa'ö razo andrö.

 III. Itunö khö razo wangifinia Danieli 

24 Ba möi sa'ae Danieli khö Gariokhi, ba niŵa'ö razo famunu sonekhe-nekhe ba Mbabeli; möi ia khönia, imane khönia: Böi bunu zonekhe-nekhe ba Mbabeli! Ohe ndra'o yomo khö razo, ba u'ombakha'ö geluaha [wangifi andrö] khö razo.
25 Ba i'aliogö i'ohe khö razo Danieli Ariokhi, imane khönia: No usöndra niha, ba Niha Yehuda, ni'oloi'ö moroi ba mbanuara, sedöna mangombakha eluaha [wangifi andrö] khö razo.
26 Ba humede razo, imane khö Danieli, si no mufotöi Belizasari: Hadia, ö'ila ö'ombakha'ö khögu hadia wangifigu andrö ba hadia geluahania?
27 Ba humede Danieli, imane khö razo: Ba zi no tobini andrö, ni'andrö razo, ba lö sonekhe-nekhe ba lö si faeta ba lö sebua elemu ba lö sangila eluaha ndröfi, sangila mangombakha khö razo;
28 ba so Lowalangi, ba zorugo, samokai si no tobini, ba no da'ö zama'ele'ö khö razo Nebukanesa, he wisa dania, furida. Ba da'ö wangifiu andrö ba angilata höröu ba wemöröu:
29 Ya'ugö razo, ba no mangerangera tödö ndra'ugö ba gasou, he wisa maö furida; ba samokai si no tobini, ba no ifa'ele'ö khöu he wisa.
30 Ba no tenga börö wa'atua-tua, si no so khögu taŵa'ö, ba si lö ba niha bö'ö fefu, wa no mu'oroma'ö khögu; börönia: ena'ö irongo geluaha razo, ba ena'ö te'ombakha'ö khöu hadia gera-era dödöu andrö.
31 Ya'ugö razo, ba no ö'ila, no so ba duduma höröu wamaedo niha, sebua sibai. No ebua wamaedo andrö, ba si no ebua sibai lakhömi göi; no musindro fönau ba sata'u ita wamaigi ya'ia.
32 Högö wamaedo andrö, ba no si ndruhu mbalaki, ba totonia, awö da'io, ba firö, ba talu ba lafoyo, ba töla garamba, ba fahania, ba si'öli, ba ahenia,
33 ba no matonga zi'öli, ba si matonga, ba la'uri.
34 Ba öfaigi, ba i'ogomuzaö abo'a gowe — tenga moroi ba danga niha — ba göna ba wamaedo niha andrö, ba gahenia si'öli ba la'uri, ba arasa ibe'e.
35 Ba i'ozumagö muzawili, he si'öli ba he la'uri, ba he töla garamba, ba he firö, ba he balaki, timba ndrami ba golayama mbasitö ba wamasi, ba i'oloi'ö angi, tobali ezai mutö lö musöndra sa'ae. Ba gowe andrö, same'e arasa wamaedo niha andrö, ba manöi ba tobali hili sebua, anönö guli danö ma'asagörö ibe'e.

 IV. I'ombakha'ö geluaha: amatöröŵa andrö si öfa ba banua Lowalangi 

36 Da'ö wangifi andrö, ba data'ombakha'ö khö razo hadia geluahania;
37 Ya'ugö razo, ba no razo yaŵa razo bö'ö ndra'ugö, nibe'e Lowalangi ba zorugo fa'asalaŵa ba fa'abölö ba fa'abe'e ba fa'ebua döi,
38 ba nibe'enia barö mbawa niha, fefu gofu heza so ira, awö zaliŵa-liŵa ba danö, awö wofo ba dalu mbanua, nibe'enia samatörö ya'ira fefu: ya'ugö högö balaki andrö.
39 Ba furiu dania, ba so gamatöröŵa bö'ö, sambö moroi ba khömö; ba aefa da'ö, ba so zui, si no töla garamba, ba irugi guli danö ma'asagörö famatörö.
40 Ba aefa da'ö, ba amatöröŵa fanete zi tölu, sabe'e timba zi'öli, si mane si'öli, sorasa fefu hadia ia, samoto, si manö wa ifufu dania da'ö no mege fefu ba irasa, si mane si'öli, forasa hadia ia.
41 Ba ahe andrö ba tuturu kahe ni'ilau, wa no matonga la'uri ba si matonga, ba si'öli, ba falöaro gamatöröŵa andrö [geluahania]. Ba so sa atö khönia göi wa'abe'e zi'öli; ya'ia wa no ö'ila, no fakhöyö ira zi'öli la'uri.
42 Ba fangilau, wa no faruka ira zi'öli la'uri, ba duturu kahe, ba ya'ia wa matonga aro, matoga lö aro gamatöröŵa andrö;
43 awö wa no faruka ira zi'oli la'uri, ö'ila: ba he lafakhöyö ira, na fahalö ira, ba lö'ö sa atö faböbö, si mane si'öli ba la'uri, si tebai göi tafaruka.
44 Ba na luo razo andrö, ba i'asogö gamatöröŵa Lowalangi ba zorugo, amatöröŵa si tebai adudu, götö-götö wa'ara, ba fa'asalaŵa da'ö, ba lö möi ba niha bö'ö; irasa dania gamatöröŵa no mege fefu, ba ihori, ba ya'ia, ba lö tebulö, irugi zi lö aetu.
45 Si mane fangilau, wa abo'a gowe ba hili — tenga moroi ba danga niha — sorasa si'öli ba töla garamba ba la'uri ba firö ba balaki. No Lowalangi sebua zama'ele'ö khö razo, he wisa dania. Ba fangifi andrö, ba no si ndruhu, ba eluahania, ba no si faduhu dödöda.

 V. Ifosumange Danieli razo 

46 Ba ifalögu tou ia razo Nebukanesa, ba mangalulu ia khö Danieli, ba ibe'e li, labe'e zumange khönia ba samohua.
47 Ba humede razo, imane khö Danieli: Si ndruhu: no Lowalangi yaŵa Lowalangi bö'ö Lowalangimi andrö, ba no So'aya razo fefu, ba no sangila mamokai si no tobini ia, me no ö'ila öfa'ele'ö zi no tobini andrö.
48 Ba ifosumange sibai Danieli razo; oya sibai ibe'e khönia buala sebua, ba ifataro salaŵa ia ba nöri Mbabeli ma'asara, ba ibe'e fondrege zatua zonekhe-nekhe ba Mbabeli fefu ia.
49 Ba me mangandrö Danieli khö razo, ba ibe'e ba danga ndra Saderakhi, Mezakhi Abedo-Nego wamatörö öri Mbabeli. Ba Danieli, ba lö aefa-aefa ba gödo razo.

Faza 3

I. Ifafazökhi'ö wamaedo niha Nebukanesa 

1 Ifafazökhi'ö wamaedo niha Nebukanesa, famaedo ana'a, 60 hela wa'alaŵa ba 6 hela wa'ebolo, ba ndraso, ba Dura, ba danö Mbabeli.
2 Ba ifatenge zinenge razo Nebukanesa ba zalaŵa ba khö ndra tua sebua ba ba gumandru ba ba högö zanguhuku ba ba zangirö ana'a ba ba zangila amakhoita ba ba zanguhuku sato ba ba nifatarö ba danö misa, ba halöŵö khö razo, fefu, ifakaoni'ö ira, ba wangaruwusi famaedo niha andrö, nifafazökhi'ö razo Nebukanesa.
3 Ba owulo zalaŵa ba ira tua sebua ba kumandru, awö högö zanguhuku ba sangirö ana'a ba sangila amakhoita ba sanguhuku sato, awö nifataro ba danö misa, ba halöŵö khö razo, fefu, ba wangaruwusi famaedo niha andrö, nifafazökhi'ö Nebukanesa, ba la'iagö föna wamaedo andrö.
4 Ba mu'ao zi'ao andrö, ebua linia, imane: Da'ö niŵa'ö khömi, ya'ami, ha niha ami, ha soi ami ba hadia limi.
5 Ha si'aikö mirongo li dorofe ba li zurune ba li mbiola nitika side-ide ba li mbiola nitika sebua ba li mbiola nifosinali, ba li laigi niwuwusi, ba hadia ia na fefu nifoli, ba mifalögu tou ami, ba wangalulu ba waemaedo niha andrö, nifafazökhi'ö razo Nebukanesa.
6 Ba si lö mamalögu tou ya'ia, ba si lö mangalulu, ba ladölö latibo'ö ba mbaho galitö sihola-hola!
7 Andrö wa la'anema'ö lafalögu tou ira dozi ha niha ira ba ha soi ira ba hadia ngawalö lira, me larongo li dorofe ba li zurune ba li mbiola nitika, side-ide ba sebua ba li mbiola nifosinali, ba hadia ia na, fefu, nifoli, ba wangalulu ba wamaedo niha andrö ana'a, nifafazökhi'ö razo Nebukanesa.

 II. Lö la'o'ö ira awö Danieli andrö, ba latibo'ö ira ba mbaho galitö 

8 Ba i'anema'ö so Ndrawa Galedaia, sangadugö Niha Yehuda.
9 Humede ira, lamane khö razo Nebukanesa: He razo, ya si lö aetu nosou!
10 No öbe'e goroisa, ya'ugö razo, ena'ö lafalögu tou ira niha, fefu, na larongo li dorofe ba li zurune ba li mbiola nitika, side-ide ba sebua ba li mbiola nifosinali ba li laigi niwuwusi, ba hadia ia na, fefu nifoli, ba wangalulu ba wamaedo niha andrö ana'a,
11 awö wa nitibo'ö ba mbaho galitö sihola-hola zi lö mamalögu tou ya'ia ba si lö mangalulu.
12 Ba no so ba da'ö Niha Yehuda, nifataromö samatörö öri Mbabeli, ira Saderakhi, Mezakhi, Abedo-Nego. No la'ositengagö goroisamö niha andrö, ya'ugö razo; Lowalangimö, ba lö lafosumange, ba ba wamaedo niha andrö ana'a, nifafazökhi'ömö, ba lö mangalulu ira.
13 Ba mofönu sibai Nebukanesa, abao dödönia, ba ibe'e li, la'ohe khönia ndra Saderakhi, Mezakhi, Abedo-Nego. Ba me la'ohe ira khö razo, ba humede Nebukanesa,
14 imane khöra: Hadia, ni'odödögö, ya'ami, ira Saderakhi, Mezakhi, Abedo-Nego, wa lö mifosumange Lowalangigu, awö wa lö mangalulu ami ba wamaedo niha andrö ana'a, nifalau'ögu?
15 Hiza, na edöna ami mifalögu tou ami, ba wangalulu ba wamaedo niha andrö, nifalau'ögu, na ha si'aikö mirongo li dorofe ba li zurune ba li mbiola nitika, side-ide ba sebua, ba li mbiola si 10 sinali, ba he li laigi niwuwusi, ba hadia ia na, fefu, nifoli, ba lau; ba na lö mangalulu ami, ba ladölö latibo'ö ami ba mbaho galitö sihola-hola, ba ha niha maö Lowalangi, sangila mangefa'ö ya'ami ba dangagu!
16 Ba latema li ira Saderakhi, Mezakhi, Abedo-Nego, lamane khö razo Nebukanesa: Alakha lö matema limö.
17 Na i'ila i'orifi ndra'aga Lowalangima andrö, nifosumangema, ba i'efa'öga ba mbaho galitö sihola-hola ba ba dangau, ya'ugö razo;
18 ba na lö'ö, ba ya aboto ba dödöu, ya'ugö razo, wa lö'ö zui mafosumange Lowalangimö, ba lö'ö göi mangalulu ndra'aga ba wamaedo niha andrö ana'a, nifalau'ömö.
19 Ba mofönu sibai Nebukanesa khö ndra Saderakhi, Mezakhi, Abedo-Nego, oyo mbawania, ba i'oroi'ö ladou'ö galitö, mewitu fa'abölönia mege, si nangea fa'aukhunia föna.
20 Ba ibe'e göi li ba zabölö zaradadunia, laböbö ndra Saderakhi, Mezakhi, Abedo-Nego, ba wanibo'ö ya'ira ba mbaho galitö andrö.
21 Ba laböbö niha andrö — lö muheta zaraeŵara ba lembera ba barura, ba hadia ia nukha bö'ö — ba latibo'ö ba mbaho galitö sihola-hola.
22 Ba me no abe'e sibai goroisa razo ba me no töra wa'abölö galitö, ba mate niha andrö solohe miyaŵa ira Saderakhi, Mezakhi, Abedo-Nego, ibe'e hola-hola galitö andrö;
23 ba si datölu andrö, Saderakhi ba Mezakhi ba Abedo-Nego, ba aekhu si tou ba mbaho galitö andrö, niböbö.

 III. I'orifi ira Lowalangi ba ifosumange Lowalangi si ndruhu Nebukanesa 

24 Ba tobali dödö razo Nebukanesa, ba i'aliogö maoso; humede ia, imane khö ndra anofulania: Hadia, tenga ha datölu niböböda niha, nitibo'ö ba galitö? Ba latema li razo, lamane khönia: Si ndruhu, razo!
25 Ba imane khöra: Ba daöfa u'ila iada'e niha, sowaö-waö ba galitö, lö böbö, ba lö hadia zakhozi ira, ba si samösa, ba no hulö nono Lowalangi wamaigida.
26 Ba möi ba mbawa mbaho galitö andrö sihola-hola Nebukanesa, humede ia, imane: He ya'ami, ira Saderakhi, Mezakhi, Abedo-Nego, ya'ami enoni Lowalangi Fondrege zalaŵa, mi'ae yaŵa, mi'ae ba da'e! Ba laröi galitö ira Saderakhi, Mezakhi, Abedo-Nego,
27 ba owulo zalaŵa ba ira tua sebua ba kumandru ba anofula razo, ba la'ila, wa no tebai i'a nösi niha andrö alitö, wa lö sakhozi mbura, awö wa lö sadudu nukhara ba he saböu alitö, ba lö'ö, ba khöra andrö.
28 Ba humede Nebukanesa, imane: Nisuno Lowalangi ndra Saderakhi, Mezakhi, Abedo-Nego, si no mamatenge mala'ikania ba si no mangorifi enoninia andrö, si no abe'e tödö khönia, ba si no manawö oroisa razo, wolulu botora, fa böi lafosumange Lowalangi bö'ö, ba fa böi mangalulu ba Lowalangi bö'ö, ha ba Lowalangira.
29 Andrö wa no ube'e goroisa: Dozi, ha niha ira, ba ha soi ira, ba hadia ngawalö lira, ha niha zango'aya Lowalangi ndra Saderakhi, Mezakhi, Abedo-Nego, ba ni'ö'ötö, ba omonia, ba nibali'ö oboula, me no lö Lowalangi bö'ö, sangila mangorifi niha, si mane Lowalangira.
30 Ba ifataro kumandru sebua ba danö Mbabeli ndra Saderakhi, Mezakhi, Abedo-Nego, razo.
31 Oroisa razo Nebukanesa ba niha fefu, ha soi ira ba hadia ngawalö lira, ba guli danö: Ya ahowu ami!
32 Omasi ndra'o, ufarongogö dandra andrö ba sahöli-höli dödöda, nilau Lowalangi Fondrege zalaŵa khögu.
33 Si no ebua sibai dandra andrö khönia, ba si no abölö-bölö sibai zahöli-höli dödöda andrö! Amatöröŵania andrö, ba no amatöröŵa si lö tebulö, irugi zi lö aetu, ba fa'asalaŵania andrö, ba götö-götö wa'ara dania!

Faza 4

I. Sura Nebukanesa 

1 "Ya'odo Nebukanesa ba no sosodo ba nomogu lö fangabu dödö, ha sambalö fa'ohahau dödö khögu ba gödogu.
2 Ba mangifi ndra'o ba tobali dödögu ba tokeado ibe'e era-eragu ba gasogu ba angilata hörögu andrö.
3 Ba ube'e li, la'ohe khögu zonekhe-nekhe ba Mbabeli, fefu, ena'ö la'ombakha'ö khögu geluaha wangifigu andrö.
4 Ba so zebua elemu ba si faeta ba Dawa Galedaia andrö ba sangila eluaha ndröfi, ba utunö khöra wangifigu andrö; ba lö la'ila la'ombakha'ö khögu geluahania.
5 Ba ba gafuriata, ba so Danieli andrö, sotöi Belizasari, wangohia'ö töi Lowalangigu andrö, ba si so Eheha Lowalangi, ni'amoni'ö, ba utunö khönia wangifigu, umane:

 II. I'ombakha'ö khö Danieli wangifinia: eu sebua andrö, sebua sibai 

6 He Belizasari högö zebua elemu, si so Eheha Lowalangi ni'amoni'ö, u'ila, ba sangila mamokai si no tobini, fefu, fondrondrongo ni'ilagu ba wangifi, ba ombakha'ö khögu geluahania!
7 Angilata hörögu, ba gasogu, ba ufaigi, ba hiza geu sebua sibai, ba dalu danö.
8 Ba tedou-dou wa'ebua geu andrö ba fa'esolonia; irugi mbanua si yaŵa hogunia, ba irugi ba wondrege danö oroma ia.
9 Bulunia, ba no si sökhi ba buania, ba no fahöna, dozi niha zanöndra göra khönia; mörö-mörö ba mbörönia zaliŵa-liŵa ba danö, ba lumö, ba ba ba ndrahania, ba mangazuni wofo ba dalu mbanua, ba ba khönia lasöndra göra fefu zonoso.
10 Ba u'ila ba gangilata hörögu andrö, ba gasogu, ba hiza moroi yaŵa ba mbanua si yaŵa zanaro ni'amoni'ö; mu'ao ia,
11 ibe'e li, imane: Mi'obö ge'u andrö ba mitunga ndrahania; miburusi mbulu ba mifazawili mbua! Ena'ö moloi zaliŵa-liŵa ba danö ba mbörönia, ba he fofo ba ndrahania.
12 Ba börönia, ba niröi ba danö, ba nirate, rate si'öli ba töla, ba mbenua, ena'ö hambunö ia ia namo mbanua, ba ena'ö i'aga'aga ndru'u ba danö, awö zaliŵa-liŵa ba danö.
13 Tödö niha andrö khönia, ba niheta khönia, ba tödö zaliŵa-liŵa ba danö nibe'e khönia, ba mewitu fakhe wa'ara da'ö khönia.
14 Nihonogöi zanaro andrö da'ö, ba no oroisa ni'amoni'ö andrö ba da'ö, ena'ö aboto ba dödö niha sauri, wa no ba danga Wondrege zalaŵa so wa'asalaŵa niha ba ibe'e khö zomasi ia, awö wa i'ila göi ifataro salaŵa wondrege zide-ide.
15 Da'ö wangifi andrö, me mangifi ndra'odo, ya'odo, razo Nebukanesa; ba ya'ugö, Belizasari, ba hadia geluahania? Fefu zonekhe-nekhe ba danögu, ba lö'ö sa la'ila la'ombakha'ö khögu geluaha; ba ya'ugö zangila, me no so khöu Geheha Lowalangi andrö, ni'amoni'ö."

 III. I'ombakha'ö geluahania Danieli: fa'owöhö Nebukanesa dania 

16 Ba tobali dödö Danieli, sotöi Belizasari, ara ma'ifu, abu dödönia, me mangera-era ia. Ba humede razo, imane: He Belizasari, böi tobali dödöu ba wangifi andrö, ba ba geluahania! Ba itema linia Belizasari, imane: He Tua! Ena'ö na si fatiu tödö khöu dandrösa wangifi andrö, ba ena'ö na ba nemaliu tetandrösaigö geluahania!
17 Eu andrö, ni'ilau, salaŵa ba sesolo, sirugi ba mbanua si yaŵa hogu ba soroma irugi ba wondrege danö fasui,
18 si sökhi bulu ba si no fahöna bua, irege lasöndra göra dozi si möi khönia, ba zonahia zaliŵa-liŵa ba danö, ba lumö, ba ba zangazuni fofo, ba ndraha, ba ya'ugö da'ö, ya'ugö razo,
19 sebua ba sabölö, si no tedou-dou fa'ebua, irugi ba mbanua si yaŵa ba sirugi ba wondrege danö fa'abölö.
20 Ba fangila razo, wa so moroi yaŵa zanaro ni'amoni'ö, sanguma'ö: Mi'obö geu andrö ba mikhökhö, ba börönia, ba miröi ba danö ba mirate, rate si'öli ba töla, ba mbenua, ena'ö hambunö ia namo mbanua, ba ena'ö i'a wöfö gö zaliŵa-liŵa ba danö, irugi mewitu fakhe,
21 ba da'ö geluahania, ya'ugö razo, — no nihonogöi Wondrege zalaŵa, nifatörö khö zokhö ya'o razo —
22 latibo'ö dania ndra'ugö niha, ba ba zaliŵa-liŵa ba danö nahiau dania: bulu ndru'u labe'e öu, föfö gö zaŵi, ba si hambunö namo mbanua ndra'ugö, mewitu fakhe wa'ara khöu da'ö, irege aboto ba dödöu, wa no ba danga Wondrege zalaŵa so wa'asalaŵa niha, ba i'ila ibe'e ba zomasi ia.
23 Ba oroisa andrö, wa lö labulö'ö ba danö mbörö geu andrö, ba eluahania, ba si lö tebulö khöu wa'arazomö; ha si'aikö aboto ba dödöu, wa no abölö zorugo.
24 Ba andrö, ya'ugö razo, fondrondrongo niŵa'ögu khöu: salahini horöu andrö fa'atulö dödö, ba olalöŵamö, ba salahini fa'ahakhö dödöu zi numana, ma atö ara dania wa'ohahau dödöu.

 IV. Itörö 

25 Ba itörö razo Nebukanesa da'ö fefu.
26 Döfi aefa da'ö no mege, ba samuza ma'ökhö, ba manörö-nörö razo ba dete gödonia.
27 Ba humede ia, imane: Hadia, tenga Babeli sebua andrö da'e, nitaru'ögu banua razo, ba wa'abölögu, si no maulu, ba ba wangebua lakhömigu!
28 Ba lö saetu na ba mbewe razo niŵa'önia andrö, ba so li si oroi mbanua si yaŵa, imane: Da'ö niŵa'ö khöu, ya'ugö razo Nebukanesa: no aheta khöu wa'asalaŵamö,
29 latibo'ö sa'ae ndra'ugö awöra niha, ba ba zaliŵa-liŵa ba danö nahiamö dania. Bulu ndru'u, föfö gö zaŵi, labe'e öu, ba mewitu fakhe wa'ara da'ö khöu, irege aboto ba dödöu, wa no ba danga Wondrege zalaŵa so wa'asalaŵa niha, ba i'ila ibe'e ba zomasi ia.
30 Ba i'anema'ö itörö Nebukanesa niŵa'ö andrö: latibo'ö ia banuania ba tobali i'aga'aga mbulu ndru'u, föfö gö zaŵi, ba hambunö ia namo mbanua, irege anau mbunia, timba mbu moyo, ba sa'ania, ba tobali timba za'a wofo.

 V. Faduhu dödö Nebukanesa 

31 Ba me no irugi inötö andrö, ba maoso ndra'o, ya'odo Nebukanesa, ufaöga hörögu ba ifuli motödö ndra'o; ba u'andrö saoha gölö khö Wondrege zalaŵa ba usuno zauri irugi zi aetu ba u'ebua'ö döinia, töi zi so fa'abölö si lö aetu, ba fa'asalaŵania, ba götö-götö wa'ara.
32 Faya manö fefu niha ba guli danö; somasi ia ba ilau, he ba ngahönö andrö ba mbanua si yaŵa, ba he ba niha ba guli danö; ba samösa lö sangila manenaŵa ya'ia, si tola manguma'ö khönia: Hadia nilaumö?
33 Ba i'anema'ö ifuli motödö ndra'odo ba usöndra mangawuli wa'ebuagu föna, awö lakhömigu, fangebua döi wa'asalaŵagu. La'alui ndra'o ira anofulagu ba awögu salaŵa, ba ifuli tefataro razo ndra'odo, ba tebe'e khögu wa'abölö, si tedou moroi me föna.
34 Ba iya'e, ba manunö ndra'o ba u'andrö saoha gölö, ba usuno razo ba zorugo. No si ndruhu wolaunia fefu, ba he lala andrö khönia, ba no satulö, ba sanörö lala hokha, ba i'ila ihöndrögö.

Faza 5

<div class="buku">
 I. I'ila zura ba mbagolö razo Belisasa, me fatome ia 

1 Ilau fatome razo Belisasa, fatomesa sebua, hönö nikaoni awönia salaŵa, ba ibadu-badu nagu ba zi so zi hönö andrö.
2 Ba me no ibörötaigö mabu Mbelisasa, ba iŵa'ö lahalö mako ana'a andrö ba mako firö, nihalö duania Nebukanesa ba gosali ba Yeruzalema, ena'ö la'amadugö ira razo awönia salaŵa ba fo'omonia ba dongania ba döi andrö.
3 Ba la'ohe khönia mako ana'a andrö, nihalö ba nomo Lowalangi ba Yeruzalema, ba ni'amoni'ö andrö, ba la'amadugö ira razo awönia salaŵa, ba fo'omonia ba dongania ba döi andrö.
4 Labadu-badu nagu ba lasuno nadu ana'a, awö nadu firö, awö nadu töla, awö nadu si'öli, awö nadu eu, awö nadu kara.
5 Ba ba da'ö si'aikö oroma duturu danga niha, sanura ba mbagolö nilau betua, ba gamaudu naha wandru, ba mbate'e sebua nihaogö; ba i'ila razo danga andrö, sanura.
6 Ba ufusi mbawa razo ba tobali dödönia, ba hulö zadeha zolania ba manizi-nizi mbalöduhinia.
7 Ba mu'ao razo, ebua linia, ena'ö lafakaoni'ö zi faeta ba Dawa Galedaia ba sangila eluaha ndröfi. Ba humede razo, imane ba zonekhe-nekhe andrö, ba Mbabeli: Ha niha zangila mombaso sura ba sangila mangombakha khögu eluahania, ba lafobaru baru luo ba labe'e ba mbaginia naya ana'a, ba labe'e fahandrona ba gamatöröŵa razo ia.
8 Ba möi yomo zonekhe-nekhe andrö khö razo, fefu, ba lö sangila mombaso sura ba he fangombakha khö razo hadia geluaha.
9 Ba tobali sibai dödö razo Belisasa, afusi mbawania, ba awönia salaŵa göi, ba fawuka manö dödö.

 II. Lafakaoni'ö Danieli ba i'ombakha'ö geluaha zura andrö 

10 Ba me irongo ina razo huhuora awönia salaŵa, ba möi ia ba mbate'e wemanga andrö. Humede ia, imane khö razo: He razo, ya si lö aetu nosou! Böi busi dödöu ba böi afusi mbawau!
11 So niha ba mbanuau, si so Eheha Lowalangi andrö, ni'amoni'ö; me luo razo duau, ba no lasöndra, wa no so khönia haga ba tödö satua-tua ba fa'atua-tua Lowalangi; ba tuau, razo Nebukanesa, ba no ifataro ia högö ba zebua elemu ba ba zi faeta, ba ba Ndrawa Galedaia ba ba zangila eluaha ndröfi — tuau andrö, ya'ugö razo! —
12 Me no la'ila, wa Eheha si sökhi zi so khö Danieli andrö, ba fa'aboto ba dödö ba fangila eluaha wangifi ba eluaha dahö-dahö ba famokai si no tobini, khö Danieli andrö, nifotöi razo "Belizasari." Andrö öfakaoni'ö Danieli andrö, ba i'ombakha'ö khöu geluaha zura andrö.
13 Ba la'ohe khö razo ba gödo Danieli. Ba humede razo, imane khö Danieli: Hadia, ya'ugö Danieli andrö, awö ni'oloi'ö andrö, Niha Yehuda, banua mado Yuda, ni'oloi'ö duagu razo [Nebukanesa]?
14 No urongo ndra'ugö, wa no so khöu Geheha Lowalangi, awö wa no mu'ila khöu haga ba fa'atarö dödö ba fa'atua-tua, si no maulu.
15 No faefa mege la'ohe khögu zonekhe-nekhe ba si faeta, ba wombaso sura andrö, ba ba wangombakha khögu eluahania; ba lö la'ila geluaha, tebai la'ombakha'ö khögu.
16 Ba no urongo ndra'ugö, wa ö'ila ö'ombakha'ö geluaha hadia ia ba ö'ila öbokai zi no tobini. Ba iya'e, ba na ö'ila öbaso zura andrö, ba na ö'ila ö'ombakha'ö khögu geluahania, ba lafobaru baru luo ndra'ugö, ba labe'e ba mbagiu naya ana'a, ba labe'e fahandrona ndra'ugö, ba gamatöröŵagu!
17 Ba imane Danieli khö razo: Buala andrö, ba alakha lö öbe'e khögu, ba ame'elamö andrö, ba hana na ba mbö'ö öbe'e; ba ubaso sa khö razo zura andrö, ba u'ombakha'ö khönia hadia geluaha.
18 He razo! Fondrege Lowalangi andrö, ba no ibe'e khö duau Nebukanesa wa'asalaŵa ba fa'abölö ba sumange ba fa'ebua döi.
19 Ba ba wa'abölö andrö, nibe'enia khönia, ba manizi-nizi niha fefu, ha soi ira ba hadia ngawalö lira, ba la'ata'ufi ia. Tola ibunu zomasi ia ba tola i'orifi zomasi a; tola ibe'e salaŵa zomasi ia, ba tola ihöndrögö zomasi ia.
20 Ba me fayaŵa dödönia, me tesao hokhania, irege zi tenga inötö, ba tetimba ia ba dadaoma razo, ba aheta khönia wa'arazonia.
21 Latibo'ö ia awönia niha, ba tödönia, ba tobali timba dödö zaliŵa-liŵa ba danö, ba ngai galide gatua nahiania, ba labe'e önia mbulu ndru'u, föfö gö zaŵi; hambunö nösinia namo mbanua, irege aboto ba dödönia, ba danga wondrege Lowalangi so wa'asalaŵa niha ba somasi ia ifataro salaŵa.
22 Ba ya'ugö, Belisasa, ma'uwunia, ba no lö ni'ide-ide'ömö ya'ugö, he ŵa'ae no örongo da'ö fefu,
23 no ölaŵa Zo'aya ba zorugo; mako andrö, ba gosalinia, ba no ö'oroi'ö khöu, ena'ö mi'amadugö, ya'ugö ba awöu salaŵa ba fo'omou ba dongau ba döi andrö, wamadu agu; ba no ösuno nadu firö, awö nadu ana'a, awö nadu töla, awö nadu si'öli, awö nadu eu, awö nadu kara, si lö mangila niha, ba si lö mamondrongo li niha ba si lö tödö; ba Lowalangi andrö, si so ba danga nosou, ba si no balazi ba zanörö ya'ugö fefu, ba no lö nifosumangeu.
24 Da'ö mbörö, wa no ifatenge duturu danga andrö, ba wanura sura andrö ba da'ö.
25 Ba nisura andrö ba da'ö, ba: Mene, mene, tekel, upharsin.
26 Ba eluaha li andrö, ba: "mene", ba: No i'erai wa'arazomö Lowalangi, ba no i'etu'ö.
27 Ba "tekei", ba: No latulo ndra'ugö ba waliera, ba no lasöndra, wa no abölö aoha ndra'öegö,
28 "peres", (upharsin</ref> ba: No lafaosa gamatöröŵamö ba no labe'e ba Ndrawa Media ba ba Ndrawa Weresia.

 III. Atu'a ha Mbabeli zanuwö, ba labunu Mbelisasa 

29 Ba ibe'e li Belisasa, lafobaru baru luo Danieli ba labe'e ba mbaginia naya ana'a andrö, ba lafarongogö ba niha, wa nibe'e salaŵa ia ba gamatöröŵa razo, fahandrona.
30 Ba ba zi bongi andrö, ba labunu Mbelisasa andrö, razo Ndrawa Galedaia.

Faza 6

I. Ibe'e goroisa Dario wa ha khö razo mangandrö niha 

1 Ba Dario, Dawa Media, zi tobali razo, me no 52 fakhe, wa'atuania.
2 Ba omasi Dario andrö, 120 ifataro kumandru, ba gamatöröŵania ma'asagörö, ifosasi.
3 Ba datölu ibe'e högöra tua sebua, samösa Danieli, ena'ö la'ombakha'ö ba da'ö kumandru andrö, he wisa, fa böi manö te'ala razo.
4 Ba högö zui Danieli, högö dua sebua andrö, ba högö gumandru fefu, me no so khönia Geheha sebua; ba tödö razo sa'ae: ibe'e barö mbawa Danieli gamatöröŵania ma'asagörö.
5 Ba la'alui sibai ira tua sebua andrö, awö gumandru, nibe'e esuanö Danieli ba halöŵönia famatörö andrö. Ba lö lasöndra hadia ia gesuanö, ba he hadia ia zi lö sökhi, me no lö falimosa khö Danieli, ba he fa'areu ba he bö'önia si lö sökhi, ba lö lasöndra khönia.
6 Ba lamane niha andrö: Lö tasöndra mbörö khö Danieli andrö, na tenga ba wolo'önia oroisa Lowalangira.
7 Ba mangandrö sibai ira khö razo, ira tua sebua andrö, awö gumandru, lamane khönia: He razo Dario! Ya si lö aetu nosou!
8 No mamagölö ndra tua sebua fefu ba gamatöröŵamö, ba satua ba kumandru ba ira anofulamö ba kumandra, ena'ö ibe'e goroisa razo ba ena'ö ifeta'u niha: dozi ira, na so zangandrö hadia ia, he khö Lowalangi, ba he ba niha, na tenga khöu, ya'ugö razo, 30 wongi wa'ara, ba nitibo'ö ba lösu-lösu, nahia zingo.
9 Ba iya'e, ya'ugö razo, ba be'e goroisa andrö, ba fa'ohe'ö zura, sura goroisa, si tebai awu'a, dali lala goroisa andrö ba Ndrawa Media ba ba Ndrawa Weresia, si tebai lawu'ai.
10 Ba ifasura'ö goroisa andrö, awö wameta'u no mege razo Dario.

 II. La'adugö Danieli si fa'udu khönia ba tetibo'ö ba lösu-lösu nahia zingo ia 

11 Ba me irongo Danieli, wa no mube'e goroisa andrö, ba möi ia ba nomonia, ba no teboka zandrela ba mbate'e ba zi sagötö khönia, si otahögö Yeruzalema; ba medölu ma'ökhö ibalöduhini tou zalo, mangandrö ia khö Lowalanginia ba isuno Lowalangi, lö ibulö'ö zi no to'ölö ia.
12 Ba fagohi moroi tou niha no mege ba la'ila, me mangandrö Danieli ba fakaosania khö Lowalangi.
13 Ba möi ira khö razo ba lasofu khönia, ba goroisania andrö, lamane: Hadia, tenga no öbe'e goroisa nitanö ba zura, wa nitibo'ö ba lösu-lösu nahia zingo dozi sangandrö hadia ia, he khö Lowalangi, ba he ba niha, na tenga khöu, ya'ugö razo, 30 wongi wa'ara? Ba itema lira razo, imane: Ya'ia, no muhonogöi da'ö, dali goroisa ba Ndrawa Media ba ba Ndrawa Weresia, si tebai awu'a.
14 Ba lamane khö razo: Ba Danieli andrö, awö ni'oloi'ö andrö, Niha Yehuda, ba no i'ositengagö ndra'ugö, ya'ugö razo, ba he oroisa andrö, nibe'eu; medölu ma'ökhö mangandröngandrö ia.
15 Ba me irongo da'ö razo, ba abu sibai dödönia, ba i'alu-alui tödönia, he iwisa wangorifi Danieli; irugi aekhu, luo i'alui lala, ba wangefa'ö ya'ia.
16 Ba laforege khö razo niha no mege, lamane khönia: Böi zi lö aboto ba dödöu, ya'ugö razo, wa no huku ba Ndrawa Media ba ba Ndrawa Weresia, wa tebai awu'a na so nitenaŵa razo, ba he ni'oroi'önia, fefu gofu hadia ia!
17 Awena ibe'e li razo, lahalö Danieli, ba wanibo ba lösu-lösu nahia zingo. Ba humede razo, imane khö Danieli: Yamu'orifi'ö Lowalangimö andrö, nifosumangeu, si lö mamalö-malö!
18 Ba la'ohe gowe, duhöduhö mbawa lösu-lösu andrö, ba ifotandro razo, tandronia ba tandro nawönia salaŵa, ena'ö böi awu'a nihuku andrö ba khö Danieli.
19 Ba möi ba gödonia razo, ba mamoni ia ba zi bongi andrö; lö ifa'amöi si bakha ndra'alawe; ba lö alau hörönia.

 III. Lö labunu ia singo, ba lasasawi sa zi fa'udu khönia andrö 

20 Ba me moluo, me afusi wali, ba maoso razo, ba i'aliogö isaŵa lösu-lösu nahia zingo.
21 Ba me lö aröu tö irugi lösu-lösu, ba mu'ao ia khö Danieli, timba ze'e. Humede razo, imane khö Danieli: He Danieli, enoni Lowalangi sauri andrö, hadia, no i'ila itimba khöu zingo andrö Lowalangiu andrö, nifosumangeu, si lö mamalö-malö?
22 Ba humede Danieli, imane khö razo: He razo! Ya si lö aetu nosou!
23 No ifatenge mala'ika khönia Lowalangigu, ba no ikusi mbawa zingo, fa böi labunu ndra'o, me no lö horögu i'ila, ba he khöu göi, ya'ugö razo, ba lö lalögu.
24 Ba omuso sibai dödö razo, ba iŵa'ö lahalö yaŵa Danieli, moroi ba lösu-lösu. Ba me lahalö yaŵa ia, ba ma'ifu lö lasöndra sesokho ia, me no abe'e dödönia khö Lowalanginia.
25 Ba iŵa'ö razo, latibo'ö ba lösu-lösu nahia zingo niha andrö, sangadugö Danieli mege. Ba la'ohe ba latibo'ö si tou, fabaya fo'omora ba iraonora; ba lö sikoko ira ba doyo lösu-lösu, ba lara'u sa'ae ira singo, ba larasa dölara fefu.

 IV. Ifosumange Lowalangi Danieli razo 

26 Ba ifa'ohe'ö zura razo Dario, ba niha fefu, ha soi ira ba hadia ngawalö lira, ba guli danö misa, ma'asagörö, imane: "Ya ahowu ami!
27 Da'ö niŵa'ögu khömi: ba gamatöröŵagu ma'asagörö, ba khö Lowalangi Danieli manizi-nizi ami ba ya'ia mi'ata'ufi. Me no ya'ia Lowalangi sauri, si lö tebulö, irugi zi lö aetu; amatöröŵania, ba no si tebai adudu, ba fa'asalaŵania, ba si lö aetu.
28 I'ila i'orifi niha ba i'ila i'efa'ö, ifazökhi dandra ba ilau zahöli-höli dödö, ba mbanua si yaŵa ba ba guli danö tou, ya'ia andrö, si no mangefa'ö Danieli ba wa'abölö zingo andrö".
29 Ba Danieli andrö, ba sohahau tödö, barö mbawa Dario andrö, ba he barö mbawa Giro, Dawa Weresia andrö, dania.

Faza 7

I. Fangifi Danieli 

1 Ba me lö döfi na razo Mbabeli Belisasa, ba mangifi Danieli, so gangilata hörönia, ba gasonia. Ba itanö ba zura wangifi andrö, tuhonia.
2 Humede Danieli, imane: Ni'ilagu ba zi bongi ba wangifigu, ba ilabu angi, isaŵa nasi sebua, öfa nangi mbanua si yaŵa.
3 Ba so moroi tou ba nasi zaliŵa-liŵa ba danö sebua sibai, öfa nga'eu ba no fazambuzambua.
4 Si föföna, ba no hulö zingo, ba no mo'afi moyo. Ba ufaigi-faigi manö ia: ba tedeha gafinia ba tefasindro ia, moroi ba danö, tefazizio ba gahenia si dua, hulö niha ba tebe'e khönia dödö niha.
5 Ba aefa da'ö, ba so zageu tö, dua geu, möi da'ö, ba si hulö mberua da'ö; ba si tambainia, ba no sisindro, ba ba mbawania, ba tölu rozi döla nosu, ba nifönia, ba so zanguma'ö khönia: Labu, oya'ö wemanga nagole hadia ia!
6 Ba ufaigi, ba oroma zageu tö, si hulö harimo, ba öfa gafi wofo ba hulunia; ba öfa göi högönia, ba no mube'e khönia wa'abölö.
7 Ba aefa da'ö, ba u'ila ba gangilatagu ba zi bongi, ba sageu tö zi so moroi tou sata'u ita ba sihokha mbuda, ba sabölö sibai. Si'öli nifönia, sebua sibai; i'aga'aga gönia ba ibohagö; ba si tosai, ba ihundrahundra tou. Ba no faehu ia ba da'ö no mege fefu, ba fulu rozi dandrunia.
8 Ba utöngö sibai dandru andrö, ba hiza dandru bö'ö side-ide si tumbu ba gotalua, ba tölu rozi nideha tandru no mege, si föföna, börö zide-ide andrö; ba hiza, ba si so hörö dandru andrö, hulö hörö niha; ba noa göi mobawa solau fayaŵasa.

 II. Angilatania: fanguhuku ösi guli danö ba fa'salaŵa Nono Niha andrö 

9 Ba ufaigi-faigi, irugi tefedadao ba da'ö dadaoma zalaŵa ba irege dumadao "zatua andrö," si no arara: barunia, ba no si takile, afusi, fa'afusi mbetua, ba bunia, ba no timba zi ndruhu mbu mbiri-biri, ba dadaomania, ba hola-hola galitö, ba no moroda alitö sihola-hola.
10 Ba hulö zahele misa galitö, sebua, si otarai ia; mehönö wa hönö ngoni-ngoninia, ba mewulu ngahönö wa fulu ngahönö zi so ba ngainia. Ba dumadao zanguhuku ba labokai zura.
11 Ba ufaigi-faigi manö — börö wayaŵasa andrö, huhuo dandru andrö, sebua li — ufaigi-faigi manö, irege labunu zaliŵa-liŵa ba danö andrö, ba irege lafakiko mbotonia, ba irege latibo'ö ba galitö si hola-hola.
12 Ba he ba nawönia saliŵa-liŵa ba danö andrö, ba teheta wa'abölö, ba te'ötö khöra mbongi ba inötö, ha wa'anau nosora.
13 Ba ni'ilagu na ba gangilata andrö, ba zi bongi, ba so moroi sa, ba lawuo ba mbanua si yaŵa, zi hulö niha, ba irugi zatua no mege, te'ohe khönia.
14 Ba ba da'ö tebe'e sa'ae wa'abolo ba fa'ebua döi ba fa'asalaŵa: enoninia niha fefu, ha soi ira ba hadia ngawalö lira; ba fa'abölönia andrö, ba sirugi si lö aetu ba si lö tebulö, ba amatöröŵania andrö, ba lö'ö manö adudu.

 III. Eluaha zaliŵa-liŵa ba danö andrö, si öfa ngaeu 

15 Ba ya'o, Danieli, ba sabu sibai bakha tödö; tobali dödögu ibe'e angilata hörögu andrö.
16 Ba u'ondrasi zamösa, si so ba da'ö, ba u'andrö khönia, ena'ö i'ombakha'ö khögu zi ndruhu geluaha da'ö fefu. Ba itema ligu, i'ombakha'ö khögu geluaha ni'ilagu andrö, imane:
17 Saliŵa-liŵa ba danö andrö, sebua sibai, si öfa nga'eu, ba daöfa dania razo ba guli danö;
18 ba ni'amoni'ö andrö khö Wondrege zalaŵa dania zanema fa'asalaŵa, ba khöra manö dania lö tebulö, götö-götö wa'ara.
19 Ba omasido, na urongo geluaha zaliŵa-liŵa ba danö andrö, fanete zi tölu, si no faehu ba nawönia andrö, fefu, ba sata'u sibai ita, si so ifö si'öli ba sa'a töla garamba, si manga-manga gönia ba samohagö, ba si hundra-hundra tou si tosai,
20 ba eluaha dandru andrö si fulu, ba högönia, ba eluaha dandru si sara andrö, si tumbu [ba gotalua], ba zabo'a si tölu rozi, tandru andrö, si so hörö ba si so bawa, si so huhuo fayaŵasa, ba si no aröu ebua moroi ba nawönia, wamaigida.
21 Ba noa göi u'ila: Isuwö ni'amoni'ö andrö tandru andrö, ba ya'ia zabölö,
22 ba ba gafuriata ba so "zatua" no mege, ba te'ohe ba lala huhuo niha ni'amoni'ö andrö khö Wondrege zalaŵa, ba inötö sa'ae, wa möi ba ni'amoni'ö andrö wa'asalaŵa.
23 Ba imane khögu: Saliŵa-liŵa ba danö andrö, fanete si tölu, ba no amatöröŵa fanete zi tölu, si no faehu ba gamatöröŵa bö'ö fefu, si tumbu ba guli danö dania, ba i'a danö ma'afefu ba ihundrahundra ba ifufu.
24 Ba tandru andrö si fulu rozi, ba dafulu dania razo ba gamatöröŵa andrö, ba aefa da'ö, ba so zamösa tö, si faehu ba zi so mege, fönania, ba datölu itimba razo.
25 Ba ilau huhuo fayaŵasa khö Wondrege zalaŵa, ba ifakao ni'amoni'ö andrö khö Wondrege zalaŵa; iwai dania tola iwu'ai ginötö ba oroisa; ba döfi ba mendrua fakhe ba matonga ndröfi tebe'e dangania ira.
26 Ba dumadao sa dania zanguhuku; ba teheta khönia wa'abölönia, adudu ba afufu, si maulu.
27 Ba tebe'e sa'ae dania ba niha ni'amoni'ö khö Wondrege zalaŵa wa'asalaŵa ba fa'abe'e ba fa'abölö, ba gamatöröŵa andrö, ba guli danö ma'asagörö; amatöröŵania, ba amatöröŵa si lö tebulö, götö-götö wa'ara, ba tobali ngoni-ngoninia zalaŵa fefu, barö mbawania ira.
28 Awai ni'ombakha'önia khögu. Ba ya'odo, Danieli, ba si tobali tödö, afusi mbawagu; ba utanö ba dödögu da'ö no mege.

Faza 8

I. Angilata Danieli: biri-biri si matua ba nambi si matua andrö 

1 Ba me no töra mendrua fakhe razo Belisasa, ba so gangilatagu bö'ö, ya'odo Danieli andre, me no aefa gangilata si sambua no.
2 U'ila ba gangilata andrö, ba hulö ba gödo ba Zusa, ba danö Gelama, sodo, me u'ila; ba u'ila ba gangilata andrö, wa no ba mbewe Gula'i sodo.
3 Ba me ufaöga hörögu, ba hiza mbiri-biri si matua, si dua rozi tandru, ba mbewe nidanö, ba si sara tandrunia sanau andrö, ba no anau na moroi ba zi sara; ba sanau andrö, ba safuria manöi.
4 Ba u'ila, me fatandru mbiri-biri si matua andrö, tanö ba gaekhula luo ba miyöu ba miraya; ba lö saliŵa-liŵa ba danö sangila molaŵa ya'ia. Lö sangefa'ö ba wa'abölönia; ilau zomasi ia, ba itugu abölö sibai.
5 Ba me ufaigi sibai na, ba hiza nambi si matua, moroi ba gaekhula luo, itörö guli danö ma'asagörö, ba lö manandrösa ba danö gahenia; ba ba nambi andrö, ba sara dandru si tenga inötö fa'anau, ba mbörö nikhunia.
6 Ba i'ondrasi mbiri-biri si matua andrö, si dua rozi tandru, niilagu mege, ba mbewe nidanö ba itandru, sofönu ia, ba a'oi dölania.
7 U'ila, wa no ngai mbiri-biri itandru; abao sibai dödönia ba i'olobigö ia ba mbiri-biri andrö, afatö dandru, ma'adua rozi, ibe'e; ba me no ambö wa'abölö mbiri-biri, ba wolaŵa ya'ia, ba ituli'ö tou ba ihundrahundra, ba lö sangefa'ö biri-biri ba wa'abölönia andrö.
8 Ba itugu abölö sibai nambi andrö, ba me no irugi wondrege wa'abölönia, ba afatö dandru sanau andrö, ba öfa zi tumbu tandru bö'ö ba nahania, miraya ba miyöce ba tanö ba gatumbukha luo, ba tanö ba gaekhula.
9 Ba ba zi sara, ba tumbu dandru side-ide, sanöínöi sibai miraya ba tanö ba gatumbukha luo ba tanö ba wondrege zi sökhi tanö andrö.
10 Ba ilaŵa ngahönö ba mbanua si yaŵa, ba atoru ösa ibe'e, ba döfi ösa atoru ba danö ba ihundrahundra.
11 Ba he salaŵa ngahönö andrö, ba ilaŵa; tobali lö'ö sa'ae labe'e ba da'ö zumange, nibe'e-be'e khönia mege, ba ladudugö naha ni'amoni'ö khönia.
12 Ba börö golalöŵa andrö, wa no ngahönö nilulu, fabaya sumange andrö, sero ma'ökhö; ba ituli'ö tou zi duhu, ba mofozu wolaunia.
13 Ba urongo zihede, ni'amoni'ö, ba ni'amoni'ö bö'ö zanofu khö zihede andrö, imane: Ha wa'ara gangilata andrö, fa'atebato zumange andrö, nibe'e-be'e mege ba fanao horö andrö, götö wa no ilulu nihundrahundra naha ni'amoni'ö andrö, awö ngahönö andrö?
14 Ba itema linia, imane: Dua ngahönö a tölu ngaotu wongi, ba te'azökhi zui naha ni'amoni'ö andrö.

 II. Eluaha gangilata andrö 

15 Ba me no u'ila gangilata andrö, ya'odo Danieli, ba me u'alu-alui hadia geluahania, ba hiza niha, ba gametahögu, iramatua wamaigigu.
16 Ba urongo li niha, si otarai nungo Gula'i, mu'ao ia, imane: He Gaberieli! ombakha'ö khönia andrö geluaha gangilata andrö!
17 Ba so ia, i'iagö ba ngaigu, ba tokea ndra'o, me so ia, ba ufalögu tou ndra'o. Ba imane khögu: Fondrondrongo, ono niha, me ba götö safuria dania itörö gangilata andrö.
18 Ba me fahuhuo ia khögu, ba tobali hulö zi ono matelö ndra'o, si no telögu tou ba danö; ba ituyu ndra'o, ifazizio ndra'odo, ba zi sodo mege.
19 Ba imane khögu: Da'u'ombakha'ö khöu, he wisa dania, na alö sa'ae wönu Lowalangi, me no ba götö safuria tetandrösaigö ia.
20 Biri-biri si matua andrö, ni'ilau, si dua rozi tandru, ba no razo Ndrawa Media, fabaya Dawa Weresia.
21 Ba nambi si matua andrö, sanau bu, ba no razo Ndrawa Heleni. Ba tandrunia andrö, sanau, ba mbörö nikhu, ba ya'ia zi a'a razora.
22 Ba fa'afatönia, awö wa no öfa rozi zi tumbu ba nahania, ba öfa gamatöröŵa dania zi so barö mbawania mege, lö lai wa sambö fa'abölö dania ira, moroi khönia mege.

 III. Ba zi sambua dania maoso zamufu naha ni'amoni'ö, ba nifakiko dania ia 

23 Ba ba gamozua wa'asalaŵara dania, na no lafönui zu'a-su'a sanao horö andrö, ba so zalaŵa safaito, sangila köiköi fefu.
24 Sabölö sibai ia dania, ba tenga sa fa'abölö si to'ua khönia; famakiko si tenga inötö ilau, ba sofozu wolaunia; sabölö ifakiko, ba tödönia dania, ena'ö i'ila ihori ni'amoni'ö andrö.
25 Ba falimosa andrö, nifakhainia, ba mofozu, si fayaŵa ia ba ato ifakiko, si lö mudöna-döna, ba ilaŵa Wondrege zalaŵa, ba nirasa dania ia, ba tenga moroi ba danga [niha].
26 Ba angilata andrö, nifa'ele'ö — ha uga bongi ia — ba no si ndruhu; ba ya'ugö, ba böi ombakha'ö gangilata andrö, me no ba götö saröu mitou dania tetandrösaigö.
27 Ba ya'odo, Danieli, ba mofökhö, ha uga bongi. Ba aefa da'ö, ba ifuli abe'e ndra'o, ba u'ila uhalö halöwögu khö razo; ba no sahöli-höli sibai tödö ndra'o ba gangilata andrö, lö lai wa lö aboto ba dödögu ia.

Faza 9

I. Fangandrö Danieli 

1 Ba me lö döfi na Dario andrö, Dawa Media, ono Gahasiwero, si no tobali razo Ndrawa Galedaia, me lö'ö na döfi razo ia,
2 ba ufaigi, ya'odo Danieli, ba zura, ha me uga fakhe, niŵa'ö Yehowa khö Yeremia sama'ele'ö, si lö tebulö, wa adudula Yeruzalema, 70 fakhe.
3 Ba u'otahögö Lowalangi So'aya, mamoni ndra'o, u'obaru gonigoni ba mudadaodo bawu, ena'ö usöndra wangandrö ba fakaosa khönia.
4 Mangandrö ndra'o khö Lowalangigu Yehowa, u'ombakha'ö lalöda, umane: "He So'aya, Lowalangi sebua ba sata'u ita, si lö mowu'ai fawu'usa li andrö ba fa'ahakhö dödö ba zomasi ya'ugö, ba zolo'ö oroisamö!
5 No mamazökhi horö ndra'aga ba no malau zi lö atulö; no sebua horö ndra'aga ba no malaŵa ndra'ugö, no masawö goroisamö ba amakhöitamö.
6 Noa göi lö nifondrondrongoma li genonimö, sama'ele'ö andrö, sama'ema niŵa'öu ba razoma ba ba zalaŵama ba khö ndra tuama ba ba niha ba danö, fefu.
7 Ba ya'ugö So'aya, ba si no a'oi so fa'atulö, ba no safusi bawa fa'aila mado Yuda ba banua Yeruzalema ba Iraono Gizeraeli fefu, he ba zahatö, ba he ba zaröu, ba danö andrö fefu misa, ba nifazaeweu ya'ira, börö wa no la'erogö ndra'ugö.
8 He So'aya, saila ndra'aga, ya'aga ba razoma ba salaŵama ba ira tuama, me no molalöga khöu.
9 Ba no khö Zo'aya, Lowalangima, so wa'ahakhö dödö ba fangefa horö. Noa sa molaŵa ndra'aga khönia,
10 ba lö nifondrondrongoma li Lowalangima Yehowa, ba wanörö ena'ö lala nifakhoinia nifarongogönia khöma ba genoninia sama'ele'ö andrö.
11 Iraono Gizeraeli fefu, ba no lasaŵö goroisamö, no lö ni'o'öra khöu, no la'erogö ndra'ugö. Ba no göna ndra'aga fangelifi andrö ba fahölusa, si so ba zura goroisa andrö khö Moze, enoni Lowalangi, me no molalö ndra'aga khönia.
12 No ifatörö ba niŵa'önia, fameta'u ya'aga ba salaŵama, samatörö ya'aga, wa ifatörö dania khöma wamakao sebua, si lö murai mulau ba guli danö, ha ba Yeruzalema.
13 Itörö manö zi so ba zura goroisa andrö khö Moze, no gönaga famakao andrö, fefu. Ba lö ni'alösima tödö Lowalangima Yehowa, lö nifalalinima era-erama, lö nibatoma wanao horö ba lö nitöngönima si duhu andrö khöu.
14 Andrö wa no itörö tödö Yehowa wamakao andrö, ba no ifatörö khöma, me no satulö Lowalangima Yehowa, ba nilaunia fefu; ba ya'aga, ba no si lö molo'ö linia.
15 Ba iya'e, ya'ugö So'aya, Lowalangima, me no öfawu'a mbanuau, me no öheta ira ba danö Miserayi tangau sabölö ba me no ebua döimö öbe'e, irugi ma'ökhö andre; no molalö ndra'aga, no molauga si lö atulö.
16 He So'aya, alösi wönumö ba mbanuau Yeruzalema, ba hili ni'amoni'ö andrö khöu, dali wa'ahakhö dödöu andrö, ni'oromaroma'ömö, götö-götö wa'ara sa'ae! Börö sa horöma andrö ba olalöŵa ndra tuama, wa no tobali fama'iki niha si tefasui ya'aga fefu Yeruzalema ba banuamö andre.
17 Ba iya'e, ya'ugö Lowalangima, ba fondrondrongo wangandrö genoniu ba fakaosania, ba fehaga mbawau yaŵa ni'amoni'ö andrö khöu, si no adudu, börö ndra enonimö andrö, ya'ugö So'aya!
18 Be'e mbörö dalingau, ya'ugö Lowalangigu, ba fondrondrongo! Fehaga'ö ba faigi wa'adudu andrö khöma ba banua andrö, sotöi töimö. Tenga sa börö wanötönama ba wa'atulöma, ni'oroma'öma, wa ma'ohe khöu wakaosama andrö, börö wanötönama fa'ahakhö dödöu andrö, si no ebua sibai.
19 He So'aya, fondrondrongo! be'e aefa khöma horöma, Soaya! be'e mbörö dalingau, So'aya, ba ta'i-ta'i, börö ndra'ugö, ya'ugö Lowalangigu; me no sotöi töimö mbanua andrö khöu ba banuau [niha]!"

 II. Fama'ele'ö wa'ato'ele Mesia ba fanudugö Yeruzalema, fabaya osali 

20 Ba me lö saetu na wehedegu ba fangandrögu, me u'ombakha'ö horögu, awö horö mbanuama Iraono Gizeraeli ba me u'ohe khö Lowalangigu Yehowa wangandrögu fanolo ba hili ni'amoni'ö andrö khö Lowalangigu,
21 me mangandröngandrö na ndra'odo, ba i'ondrasido Gaberieli andrö — ni'ilagu ba gangilata andrö no — me inötö wame'e sumange na tanö owi so ia, me no erege sibai dödögu.
22 Möi ia fahuhuo khögu, ba imane: He Danieli, ba wamotokhi sibai ba dödöu so ndra'odo iada'e.
23 Me öbörötaigö mangandrö mege, ba tebe'e li, ba no sodo, ba wangombakha khöu, wa no omasiö ndra'ugö. Ba fondrondrongo, ba aboto ba dödöu dania gangilata andrö!
24 Fitu ngafulu migu (mewitu fakhe zi samigu) nihonogöi ba niwami ba ba mbanua ni'amoni'ö andrö khöu, ba wango'ozui fanao horö andrö ba ba wamönui su'a-su'a horö ba ba wangeheta olalöŵa ba ba wangasogö fa'atulö dödö si lö aetu, ba ba wamotandro angilata zama'ele'ö andrö ba ba we'amoni'ö fondrege ni'amoni'ö andrö.
25 Ba böi zi lö örongo, ba ya aboto ba dödöu: I'otarai mbaŵa me tefabu'u, lafuli lataru'ö Yeruzalema, irege so Mesia, salaŵa, ba fitu migu, ba 62 migu wa'ara la'angazökhi'ö ewali ba bandra [ba Yeruzalema], ba lö aefa wamakao ba götö da'ö.
26 Ba na no aefa zi 62 migu andrö, ba tetimba Mesia lö horönia, ba banua, fabaya ni'amoni'ö andrö, ba sabölö khö razo si so moroi sa zanudugu, ba timba na itörö oloro gamozuania; irugi gamozua, ba fanuwö ba famakao ba fanudugu.
27 Ba ato nibe'enia oroisa sabe'e dania, samigu wa'ara, ba ba dalu zi samigu andrö dania, ba itenaŵa wame'e sumange nitaba ba sumange ni'a, ba börö wondrege zogoro ita andrö, ba so zanudugö ba irugi wangohori, si no muhonogöi sibai, si hawui dania sanudugö.

Faza 10

I. I'ila mala'ika Danieli 

1 Ba me no töra mendrua fakhe razo Ndrawa Weresia andrö, Kiro, ba so nifa'ele'ö khö Danieli andrö, nifotöi Belizasari. Si ndruhu nifa'ele'ö andrö, ha no famakao sebua nifa'ele'ö. Ba itanö ba dödönia nifa'ele'ö andrö ba itöngöni gangilatania.
2 Ba ya'odo Danieli, ba sabu tödö, me luo da'ö, tölu migu wa'ara:
3 Lö u'a gö sami, ba he diwo, ba lö ubadu nagu, ba samuza lö ubayoini ndra'o, irugi alua zi tölu migu.
4 Ba ba zi dua wulu a öfa ba mbaŵa si föföna, ba ba mbewu nidanö sebua andrö, Tigeri, sodo.
5 Ba ufaöga hörögu, ufakhölödo, ba hiza niha, nukha tarafali nukhania, ba böbö löwi-löwinia, ba balaki sa'usö, balaki Ufasa.
6 Ba botonia, ba no timba weremata wirusa, ba sihaga mbawania, hulö gari mbanua, ba hörönia, ba hulö zulu, ba ta'ionia ba ahenia, ba nö töla garamba si no mudukhu, si takile, wamaigida, ba linia, ba no hulö goso-goso sabölö-bölö.
7 Ha ya'odo, Danieli, zangila angilata andrö, ba awögu, ba ma'ifu lö la'ila; ba noa sa ihawui ira fa'ata'u sabölö-bölö, ba moloi ira, ba wamini'ö ya'ira.
8 Ha ya'o zi toröi, ba me u'ila gangilata sebua andrö, ba atata manö dölagu, ba afusi mbawagu, tobali, ba lö döladölagu sa'ae.
9 Urongo linia, ba me urongo da'ö, ba alau tou ndra'o, hulö zi ono matelö, telögudo tou ba danö.
10 Ba i'ogomuzaö itufa ndra'o tanga ba ifahisi ndra'odo; ba ubalöduhini danö, ba utundreheni ndra'o tangagu.

 II. Ibörötaigö ibokai khönia mala'ika andrö, he wisa dania mitou 

11 Ba imane khögu: He Danieli omasiö! Fondrondrongo ligu, niŵa'ögu khöu ba zizio, me no iya'e sibai tefatenge ndra'o khöu. Ba me iŵa'ö khögu da'ö, ba muzizio ndra'o, manizi-nizido.
12 Ba imane khögu: Böi busi dödöu, Danieli, i'otarai luo, me ibörötaigö omasi'ö ösöndra wa'aboto ba dödö ba me ö'ide-ide'ö ndra'ugö föna Lowalangiu, ba no tefondrondrongo wangandröu, ba no fangandröu andrö mbörö wa'asogu.
13 Dua wulu a sara wongi wa'ara iba'a ndra'o mala'ika samaigi-maigi amatöröŵa Ndrawa Weresia andrö; ba hiza, ba so Mikhaeli, salaŵa mala'ika, sebua, itolodo, me no ha ya'odo ba wasöndrata ba razo Ndrawa Weresia.
14 Ba no sodo, ba wangombakha khöu, he wisa ba madomi, ba götö furi; noa sa zui angilata, nitandrösaigö ba götö mitou dania.
15 Ba me imanö khögu, ba ufatugu ndra'o, ba lö hede-hedegu.
16 Ba hiza zi hulö niha, wamaigigu, sanufa bewegu tuturunia; ba ubokai mbawagu, humede ndra'o, umane ba zi so fönagu andrö: He Tuha! No göna ndra'o faniri, börö ni'ilagu andrö, ba lö döladölagu sa'ae.
17 Ba he uwisa göi, ya'odo enoni zokhö ya'o, he uwisa fahuhuo khö Duha, si mane ya'ugö? Lö döladölagu sa'ae ba ambö manö nosogu!
18 Ba ifuli itufa ndra'odo tangania, si hulö niha, wamaigigu, i'abe'e'ö ndra'o.
19 Ba imane: Böi busi dödöu, ya'ugö omasiö, ya ohahau dödöu! Abe'e'ö ndra'ugö, ya'ia, ö'abe'e'ö ndra'ugö! Ba me iŵa'ö khögu da'ö, ba abe'e ndra'odo, ba u'ila uŵa'ö: Hede Tuha, me no ö'abe'e'ö ndra'odo!
20 Ba imane: Hadia, ö'ila, hana wa möido khöu? Mangawuli ndra'o iada'e, möido fasöndra ba mala'ika samaigi-maigi Dawa Weresia, ba na aefado ba da'ö, ba no so sa'ae mala'ika Ndrawa Heleni.
21 Ba u'ombakha'ö atö khöu zi so ba zura zi duhu andrö, he ŵa'ae lö awögu, ba wolau ba khöra andrö, baero mala'ikami andrö, Mikhaeli.

Faza 11

Tohu-tohu:

 I. Fama'ele'ö he wisa dania gamatöröŵa Ndrawa Weresia ba amatöröŵa Ndrawa Heleni 

1 Ba ya'odo, me ambö döfi na razo Dario andrö, Dawa Media, si iagö awögu, ba wanolo ya'o ba ba womba'a khögu hadia ia.
2 Ba iya'e, ba si duhu u'ombakha'ö khöu: Datölu tö na dania razo Ndrawa Weresia; ba fanete da'ö, ba ana'a sebua moroi ba gana'ara fefu isöndra, ba na sabölö sibai sa'ae ia dania, ba i'owuloi zabölö fefu, ba wanuwö amatöröŵa Ndrawa Heleni.
3 Ba so dania razo sabölö, samatörö amatöröŵa sebua, ba ifalua zomasi ia.
4 Ba si mane fa'asonia, si manö göi wa'adudu gamatöröŵania [wa'alio], ni'o'öfa, mangohia'ö mata angi si öfa. Ba sambua lö möi ba nga'ötönia, ba sambua göi lö sogamö fa'abölö khönia mege. Fa'asalaŵania ba ni'osi sa'ae, ba ba mbö'ö möi, tenga ba nga'ötönia.

 II. Ba he wisa gamatöröŵa Ndrawa Miserayi ba amatöröŵa Ndrawa Garamo 

5 Ba abölö dania razo raya, ba sabölö na moroi khönia gumandra khönia, samösa, ba salaŵa da'ö, salaŵa gamatöröŵa, tanö sebolo ibe'e barö mbawania.
6 Ba mato mendrua fakhe, ba fahuwu ira, ba möi fo'omo razo yöu nono razo raya, ba wahuwusa, ba lö anau gölö dolo-tolo da'ö; ba he tolo-tolo bö'ö khönia, ba si lö boto, tebe'e nifakiko dania ia [ira alawe andrö], awö zolohe ya'ia mege, awö namania, awö zanolo ya'ia mege.
7 Ba so dania wangalinia, lewiö ba lali andrö, si otarai ira alawe andrö, mege; da'ö dania zi möi fasuwö ba zabölö andrö, ba atu'a ia ba mbanua saro andrö, khö razo yöu, ba ilau khöra zomasi ia ba sabölö ia.
8 Numalö adura ba famaedo nifahele khöra, awö gama-gamara sebua böli, firö ba ana'a, ba i'ohe ahulua, ba danö Miserayi; ba irege mato mendrua fakhe dania, ba lö'ö sa'ae isuwö razo yöu;
9 ba da'ö dania zi möi ba danö razo raya, ba wanuŵo ya'ira, ba ifuli sa atö ia ba khöra.
10 Ba iraononia dania zanohugö fanuwö-nuwö andrö, ba ato sibai la'owuloi sabölö. Da'ö dania zi so, timba molö sebua, ba lanönöi danö; ba lafuli lalau, larugi mbanua saro andrö khönia.
11 Ba abao sibai dania dödö razo raya, ba so ia moroi si tou, ba wasuwöta khö razo yöu. Ato sibai sa ba da'ö sabölö, ba möna zui razo raya.
12 Ba ahori zanuwö andrö; ba fayaŵa razo raya, ba ngafulu ngahönö ibunu niha, ba tenga sa atö sabölö ia dania.
13 Ifuli i'owuloi zabölö razo yöu, sato moroi ba zi föföna mege; ba na no mato mendrua fakhe zui, ba ifuli so ia, ato sibai zabölö khönia, ba fangöna, ba si no fahöna.
14 Ba ba da'ö dania, ba ato zi maoso udu razo raya, ba molaŵa göi zabölö andrö, soimi, ena'ö itörö wama'ele'ö andrö, ba si te'ala ira.
15 So razo yöu, ifako'o'ö mba'a-ba'a ba atu'a ia ba mbanua saro; lö'ö sa manaha zaradadu moroi raya, ba fondrege zabölö khönia, ba no sambö fa'abölö, ba wanimba ya'ira ena'ö.
16 Ba solau khönia andrö, ba ilau manö zomasi ia, me lö sabe'e. Ba i'aro'ö naha ba wondrege zi sökhi tanö andrö; famakiko nilau dangania.
17 Ba da'ö nifaiginia dania, ena'ö khönia manö gamatöröŵa razo raya, ma'asagörö, ba i'atulö'ö ia khönia ba ibe'e khönia nononia alawe, ba ba wamakiko; ba lö itörö [nifakhainia], lö fozu.
18 Ba ifaigi wangai tanö ba mbewe nasi ba ebolo ihalö khönia; ba so dania gumandra sebua, samadöhö fango'ayania andrö, isulöni sa'ae khönia wango'ayania andrö.
19 Ba awena dania ifaigi mbanua saro ba danönia, ba amaedola zanendre ia ba da'ö, ba alau ia, ba lö ya'ia sa'ae.
20 Ba fanalinia, ba ifatenge ba wondrege zi sökhi tanö andrö zanugi beo; ba lö ara, ba mate nibunu ia, ba tenga ba wönu ba tenga ba wanuwö.

 III. Razo Andriokho Efifane, razo Ndrawa Garamo ba famakaonia banua Lowalangi 

21 Ba fangalinia, ba si lö ngaroro, si tenga ni'odödögö famataro razo; ba so manö ia, lö mudöna-döna ba ba walimolimosa i'okhögö wa'asalaŵa.
22 Ba sanuwö sato sibai, ba amaedola ihanigö manö, ba ihori, ba ibunu göi zatua ba wawu'usa li andrö, samösa.
23 Ba he na so zi no fahuwu khönia, ba ilimo; lö ato sibai khönia zabölö, na möi ia manuwö, ba ya'ia zui zi möna.
24 Ihawui manö danö fondrege zatabö sinanö, lö mudöna-döna, ba ilau zi tenga nilau ndra amania, ba he ira tuania föna; nirabunia ba ahuluania, ba ifaosa ba nawönia, tenga ha ma'ifu, ba ifakhai wolau ba mbanua saro misa; ba lö ara sibai.
25 Ba ilau khö razo raya wa'abölönia andrö ba fa'abe'e dödönia, ato sibai i'ohe niha, ba no maulu göi wa'ato khö razo raya, ba no sabölö sibai, ba ifaondragö, ba wasuwöta, ba tebai ilaŵa, börö me so zi manga mböli.
26 Sorudu manga khönia zamufu ya'ia; timba nihanigö zabölö andrö khönia fefu, ba ato nibunu si'öli.
27 Falimosa dödö razo andrö si darua; ha sambua naha wemanga ba faoma lalimo nawöra; ba lö fozu, me awena amozua, na no irugi inötö.
28 Ba tobali ifuli ia ba danönia, ba no ebua sibai gahulua, ba awena dania ifaigi ba wolau ba zi no fawu'u li andrö, ni'amoni'ö, ba ifalua ba ifuli ia ba danönia.
29 Ba na no irugi inötö, ba isaŵa zui danö si raya, ba bö'ö lua-lua ba zi samuza andrö, bö'ö me föna.
30 Lalau khönia si so ba nowo Giti, ba ata'u ia labe'e, ba tobali mangawuli, ba ba zi no fawu'u li andrö, ni'amoni'ö, itandrösaigö wönunia. Ba ifuli ia ba khöra, ba i'otarai da'ö, ba itandrösaigö ba zi no mangawuli furi, si no mondröi fawu'usa li ni'amoni'ö andrö.
31 Ifatenge zabölö, si iagö da'ö, ba solau salakha ba ni'amoni'ö andrö, ba hati andrö, ba sanenaŵa sumange andrö, nibe'e-be'e ba samedadao sogoro ita andrö, fanudugö [huku Lowalangi].
32 Ba zi no manawö fawu'usa li andrö, ba ilimo, ena'ö la'erogö [huku Lowalangi]; ba si no aboto ba dödö Lowalangira, balö mangiwa, latandro.
33 Satua-tua ba khöra, ba labotokhi ba dödö zato, ba mato mendröfa fakhe wa'ara tefakiko ira bawa zi'öli ba alitö ba fokuru ba foraburabu si so khöra.
34 Ba na luo wa'ate'alara andrö, ba falukha ira wanolo side-ide, fangorifira; ba ato dania zi fao khöra, samini tödö.
35 Ba so zi mate, ösa, satua-tua khöra, ba wameta si fabaya, si lö göna, ba si no amaedola gadaya, ba wangehao, gasa-gasa gamozua; ba ginötö sa dania da'ö.

 IV. Fa lö ba dödönia Lowalangi ba folaunia bö'önia ba fa'amatenia 

36 Ba razo andrö, ba ilau zomasi ia; sohokha ia ba si fayaŵa ia ba zi no motöi Lowalangi, fefu, ba khö Lowalangi Fondrege zalaŵa, ba ilau huhuo sihokha mbuda, ba mofozu wolaunia, irege no alö wönu Lowalangi [ba Ndraono Gizeraeli], me no mufalua nihonogöi.
37 Ba he Lowalangi ndra tuania mege, ba lö ba dödönia, ba he "fa'omasi ndra'alawe" andrö, ba he hadia ia Lowalangi bö'ö, ba lö ba dödönia, fayaŵa manö ia khöra fefu.
38 Ba nifosumangenia, salahi, ba Lowalangi hati andrö, Lowalangi si lö murongo khö ndra tuania, ifosumange firö ba ana'a ba mani-mani ba barasi.
39 Ba ba mbanua saro misa, ba ifaigi khönia zolo'ö huku Lowalangi bö'ö; ba ba nitutuyunia andrö, ba i'ebua'ö zumange ba ifataro salaŵa ira, ato ibe'e barö mbawara, ba ifakhoi khöra danö, böli gölöra.
40 Ba ba götö safuria andrö, ba fatandra fa'abölö khönia razo raya, ba ilau khönia razo yöu, i'ohe gureta ba si fakudo, ba oya göi nowo, lasaŵa danönia ba lahawui, lanönöi.
41 Ba möi ia göi ba wondrege zi sökhi tanö andrö, ba ba ngafulu ngahönö zi mate ibe'e. Ba si lö ibabaya, ba Iraono Gedomo ba Iraono Moabi ba tuho Ndraono Gamoni.
42 I'oro'ö dangania yaŵa danö andrö misa, ba he tanö Miserayi göi, ba lö aefa khönia;
43 ana'a ba firö ba hadia gama-gama sebua böli ba danö Miserayi, ba ihalö khönia, ba solo'ö khönia göi Ndrawa Libia ba Dawa Khusi.
44 Ba so dania duria moroi ba gatumbukha luo ba moroi yöu, si tokea ia; ba maoso ia, isaŵa, ena'ö atö ifakiko ba ihori.
45 Ba ba gotaluara nasi hili andrö, si so famoadu andrö, ni'amoni'ö, ibe'e nosenia, amaedola gödonia; ba ba da'ö ikhamö ia fa'amate, ba lö sangorifi ya'ia.

Faza 12

Fango'ozui:

 I. Famalua fangorifi banua Lowalangi 

1 Ba na luo da'ö dania, ba maoso Mikhaeli andrö, salaŵa mala'ika, sebua, samaigi-maigi soimi andrö, ba götö wamakao ba da'ö, si lö irai, irugi da'ö, i'otarai mböröta soi niha. Ba ba götö da'ö, ba da'ö fefu ni'orifi, soimi, si no mutanö ba zura.
2 Ba ato zi maoso dania, si no mörö barö danö, ba wa'auri si lö aetu ösa, ba tanöbö'ö, ba ba wa'aila ba ba wa'ogoro si lö aetu.
3 Ba satua-tua, ba sihaga, timba haga mbanua si yaŵa, ba si no ato molohe ba wa'atulö, ba timba dröfi dania, götö-götö wa'ara, si lö aetu.
4 Ba ya'ugö Danieli, ba böi ombakha'ö huhuoda andre ba fotandro zura, irugi ba götö safuria. Ato dania zangalu-ngalui eluaha ba tedou-dou dania wa'aboto ba dödö.

 II. Nibini'ö ua gangilata andrö 

5 Ba ya'odo, Danieli, ba u'ila, ba hiza mala'ika, darua, si so ba da'ö, si samösa, ba ba mbewe nidanö tanö andre, ba si samösa, ba ba mbewe tanö si yefo.
6 Ba imane si samösa ba niha andrö, sonukha tarafali, si so yaŵa nidanö: Ha wa'ara dania wa'a'ozu zahöli-höli dödö andrö?
7 Ba urongo me humede zonukha tarafali andrö, si so yaŵa nidanö — i'oro'ö miyaŵa dangania ma'adua, miyaŵa ba zorugo, fahölu ia ba khö zauri andrö, irugi zi lö aetu — imane: Fa'arania, ba döfi ba mendrua fakhe, ba matonga ndröfi; na no a'ozu wa'abölö zamakiko soi ni'amoni'ö, ba itörö da'ö no mege fefu!
8 Urongo sa, ba lö aboto ba dödögu, ba umane: He Tuha! He wisa lua-lua da'ö no mege fefu dania?
9 Ba imane khögu: Fuli'ö, ya'ugö Danieli! irege götö safuria andrö, ba tenga sa ni'ombakha'ö huhuo andre; nifotandro.
10 Ato dania zi hulö nitafi, nihaogö, ba niheta si lö sökhi, ba sebua horö, ba si dörö-dörö manao horö; dozi sebua horö, ba dörödöro lö fa'aboto ba dödö; ba ba zatua-tua, ba so wa'aboto ba dödö.
11 Ba i'otarai luo andrö, na tetenaŵa zumange andrö, nibe'e-be'e mege, ba wamedadao sogoro ita andrö, fanudugö huku Lowalangi, ba 1.290 wongi tö.
12 Ya ahowu zanau ölö ba sanau noso, irugi no numalö zi 1.335 wongi!
13 Ba ya'ugö, ba ae'e, amaedola öfaondragö gamozua; solombase ndra'ugö ua, ba maoso'ö dania, ba wanema tana khöu andrö, ba gamozua götö danö andre.

HOSEA

Faza 1

Ihalö ndra'alawe sohorö Hosea, amaedola walimosa Ndraono Gizeraeli 

1 Da'e daroma li Yehowa khö Hosea andrö, ono Mbe'eri, me luo Usia ba Yotamo ba Ahasi ba Hisikia, razo mado Yuda, ba me luo Yerobeamo andrö, ono Yo'asi, razo Ndraono Gizeraeli.
2 Me böröta wehede Yehowa khö Hosea, ba imane Yehowa khö Hosea: Ae halö ndra'alawe sohorö-horö, fabaya nono horö, me no sohorö-horö niha ba danö, wangerogö Yehowa.
3 Ba möi ia mangai Gomeri andrö, ono Dibila'i, ba manabina da'ö ba mo'ono khönia, ono matua.
4 Ba imane khönia Yehowa: Yezere'eli be'e töinia; hatö sa ma'ifu tö, ba ulau mbalö ndro Yezere'eli andrö, ba nga'ötö Yehu andrö ba use'e nöri Ndraono Gizeraeli andrö.
5 Ba na luo da'ö, ba ufatö wana Ndraono Gizeraeli ba ndraso andrö, ba Yezere'eli.
6 Ba ifuli manabina ba mo'ono, ono alawe. Ba imane khönia Yehowa: Lo-Ruhama (si lö muhakhösi tödö) be'e töinia, me lö'ö sa'ae uhakhösi tödö ma'uwu Gizeraeli, wame'e aefa khöra horöra ena'ö.
7 Ba ma'uwu Yuda andrö, ba uhakhösi tödö, ba u'orifi ira tanga Lowalangira, Yehowa, ba lö ube'e fangorifira wana ba si'öli ba fanuwö, ba he kudo ba he si fakudo.
8 Ba i'efa'ö ba mbagi zusu Lo-Ruhama andrö, ba ifuli manabina ba mo'ono, ono matua.
9 Ba imane Yehowa: Lo-Ami (tenga banuagu) be'e töinia, me no tenga banuagu ami, ba me lö edönado, khömi ndra'odo.

Faza 2

I. Falukha ira wa'ahakhö dödö dania 

1 Ba fa'ato Ndraono Gizeraeli dania, ba timba wa'oya ngawua nene ba mbewe nasi, si tebai nisu'a ba si tebai ni'erai; ba tobali: ba mbanua, ba niŵa'ö khöra: "Tenga banuagu ami", ba lamane khöra: "Ya'ami, ono Lowalangi sauri."
2 Ba lafuli la'orudugö ira Iraono Yuda ba Iraono Gizeraeli fefu, ba si ha samösa lafataro högöra ba möi ira miyaŵa, moroi ba danö andrö; baŵa sebua sa mbaŵa Yezere'eli andrö.

 II. Tohu-tohu gamaedola walimosara ba fotura 

3 Mimane ba dalifusömi matua andrö: "Banuagu [ami]!" ba ba dalifusömi alawe: "Nihakhösi tödö [ami]!"
4 Mihuku ninami andrö, mihuku! me no tenga fo'omogu ia ba me no tenga ngambatönia ndra'odo, ena'ö iheta ba mbawania hokhania, ba fohorönia ba gotalua zusunia.
5 Fa böi uheta mbalu-balunia, fa böi ube'e si mane me luo wa'atumbunia ia, ba fa böi ufaomagö ia ba danö si mate, ba danö si lö ida'idanö, ba fa lö ube'e mate owökhi dödö ia.
6 Ba ononia andrö, ba lö uhakhösi tödö, me no ono horö.
7 Noa sa mohorö ninara, no ilau zaila ita sadono ya'ira; noa sa imane: Da'ugo'ögo'ö zomasi ya'odo, same'e ögu fakhe ba ögu idanö ba bu mbiri-biri ba afasi ba fanikha khögu ba hadia ia nibadugu.
8 Andrö hiza, uba'a lalania doi ba ufa'anö göli kara khönia, ba alakha lö isöndra lalania.
9 Ba igohi zomasi ya'ia, ba lö ikhamö: i'alui, ba lö isöndra, ba imane dania: Da'ufulido khö ngambatögu si föföna andrö; noa sa ohahau dödögu, me luo da'ö, moroi iada'e.
10 Ba lö saboto ba dödönia, wa ya'odo zame'e khönia fakhe ba agu ba fanikha andrö, ba si no mangöhöna khönia firö ba ana'a; ba ba khö Mba'ali la'oguna'ö.
11 Ba ya'odo göi, ba uhalö sa'ae göi wakhe andrö khögu, na asotö, ba agu andrö khögu, na baŵania; ba bu mbiri-biri ba afasi andrö khögu, nibe'enia balu-balunia ena'ö, ba usöbi khönia.
12 Ba uheta mbalu-balu zaila ia, ba zanehe zohoröni ya'ia; ba lö sangefa'ö ya'ia ba dangagu!
13 Ba u'etu'ö fefu wa'omuso dödönia, awö walöŵa andrö, awö wasulöna andrö, awö luo sabato ba awö gowasa andrö khönia, fefu.
14 Ba töla nagu andrö khönia ba töla marafala khönia, ba ufufu, niŵa'önia tödönia: buala khögu da'ö, nibe'e zomasi ndra'o andrö, ba ubali'ö sasai'ö, ena'ö ö gutu ndru'u.
15 Uhuku ba khönia götö nadu andrö, götö wamosumangenia ya'ia, wango'aya laeduru ba aya bö'ö, me olifu ia ndra'odo, iŵa'ö Yehowa.

 III. Amabu'ula li fa'ebua dödö 

16 Andrö hiza, udönisi ia, ba u'ohe ba danö si mate, ba uhaogö wehede khönia.
17 Ba ba da'ö ufuli khönia kabu nagu andrö khönia ba ubali'ö bawa göli ba wanötöna mbawa danö wa'abu dödö andrö; ena'ö manunö ia ba da'ö, si mane me ono alawe ia, si mane me i'otarai moroi si tou danö Miserayi.
18 Na luo da'ö — iŵa'ö Yehowa — ba "fo'omogu" öbe'e töigu, ba tenga sa'ae "Ba'aligu."
19 Ba ube'e taya sa'ae ba mbewenia döi Mba'ali andrö, ena'ö lö'ö sa'ae tetötöi döira andrö.
20 Ba na luo da'ö, ba ube'e gamakhoita ba gutu ndru'u ba ba wofo ba dalu mbanua, ba ba guökuö ba danö, fangorifira, ba fana ba si'öli ba fanuwö, ba uhori ba danö, ba lö hadia ia khöra ba danö ube'e.
21 Ba u'oniha ndra'ugö, si lö mamalö-malö; u'oniha ndra'ugö ba wa'atulö ba ba wa'adölö ba ba wa'ebua dödö ba ba wa'ahakhö dödö;
22 ba wa lö faröi u'oniha ndra'ugö, ena'ö aboto ba dödöu Yehowa!
23 Na luo da'ö, ba ufondrondrongo li, iŵa'ö Yehowa; ufondrondrongo li mbanua si yaŵa, ba ya'ia zamondrongo li danö.
24 Ba tanö, ba ifondrondrongo li wakhe ba li nagu ba li wanikha ba ya'ira zamondrongo li Yezere'eli andrö.
25 Ba utaru'ö ia khögu ba danö, ba uhakhösi tödö Lo-Ruhama (si lö muhakhösi tödö) andrö, ba umane khö Lo-Ami (tenga banuagu) andrö: "Banuagu ndra'ugö"! na ya'ia, ba imane: "He Lowalangigu."

Faza 3

Ifuli ihalö ndra'alawe sohorö sama'ele'ö, amaedola 

1 Ba imane khögu Yehowa: Ae fuli omasi'ö ndra'alawe, sangomasi'ö niha bö'ö ba si no mohorö, si mane fa'omasi Yehowa Ndraono Gizeraeli, he ŵa'ae no adöni dödöra ba Lowalangi bö'ö ba he ŵa'ae no omasi ira kue nifaruka bua nagu.
2 Ba no uhöli ia khögu felelima rufia ba sazo'e gandru;
3 ba umane khönia: Ara dania dumao-dao ndra'ugö khögu; böi mohoro'ö ba böi möi'ö donga ndramatua bö'ö, ba si manö ndra'o khöu.
4 Iraono Gizeraeli andrö sa, ba ara dania, ba dumao-dao manö, lö salaŵa, lö högö, ba lö fame'e sumange ba lö harefa ba lö ono mbaru ba doto ba lö sihara.
5 Ba na aefa da'ö, ba lafalalini gera-erara Iraono Gizeraeli ba la'alui Yehowa, Lowalangira, ba Dawido andrö, salaŵara, la'ondrasi Yehowa ba fa'ebua dödö andrö khönia, oi so wa'ata'u, na aefa da'ö dania.

Faza 4

I. Fanegu lalö Ndraono Gizeraeli awö zama'ele'ö ba ere 

1 Mifondrondrongo li Yehowa, ya'ami Iraono Gizeraeli! So huhuo Yehowa ba niha ba danö, me lö falöfaröi, ba me lö fa'omasi, ba me lö fa'aboto ba dödöra Lowalangi, ba danö:
2 mangelingelifi ira ba molau-lau faya ba mange'enge'e ba managönagö ba mohorö-horö; manöinöi yomo ira ba te'oli manö wamunu niha.
3 Da'ö mbörö, wa oköliköli danö [lö teu], awö wa ariri niha ba danö, fabaya utu ndru'u ba fofo ba dalu mbanua; ba numalö i'a ba nasi, ba mate-mate.
4 Ba böi fasoso niha ba böi fatahi khö nawönia. Ba khömi, ya'ami ere, so huhuogu!
5 Ba zi ma'ökhö alau ami ube'e, ba he sama'ele'ö andrö, ba salau, awömi, ba zi bongi, ba ufakiko ninami!
6 Ba wa'atekiko lasaŵa banuagu, me no lö fa'aboto ba dödö. Ba me no lö ba dödömi wa'aboto ba dödö andrö [ya'ami ere], ba utibo'ö ami, fa böi sa'ae ere ami. Ba me no olifu ami nifakhoi Lowalangimi, ba da'u'olifugö göi ndra'o ndraonomi.
7 Me itugu abölö ira mege, ba no itugu oya lalöra khögu; ba ube'e salahi lakhömira wa'aila.
8 Ba horö mbanuagu andrö lasöndra göra, ba no omasi ira golalöŵa mbanuagu.
9 Ba dalafaomagö wolau khöra, ba gere ba ba niha sato: U'otu'ö mbua-buara, ba mangandrauli khöra nilau-laura ube'e.
10 Na manga ira, ba böi ya abuso ira; ba na orudu ira ba ndra'alawe, ba böi mo'ono'ono ira, me no laböhöli wame'e ba dödöra Yehowa.
11 Ba wohorö-horö ba ba wemabu-mabu agu taya gera-era:
12 Ba mbalö geu faeta mbanuagu ba si'ora zangombakha khöra lala. Noa sa bekhu ba wohoröhörö zamowöhö ya'ira, fa lafosumange nadu, salahi Lowalangi.
13 Ba zuzu hili misa latataba zumange, ba ba hili-hili labe'e ba mbörö manawa ba ba mbörö ma'usö ba ba mbörö zimalambuo — no omasiö lumö geu andrö. Ba tobali mohorö-horö nonomi alawe ba lalulu ira ba zohoröni donga zodona umönömi.
14 Ba onomi alawe, ba lö u'otu'ö ba wohorö-horöra andrö, ba he umönömi, me lalulu ira ba zohoröni donga zodonga, ba lö u'otu'ö. Ya'ira [ere] ba noa sa fao ira ba ndra'alawe sabao, ba zi tobini, ba no fao-fao ira ba ndra'alawe nifataro ba wohorö-horö, wame'e sumange nitaba, ba tobali tekiko niha sato, si lö fa'aboto ba dödö.

 II. Famangelama mado Yuda 

15 Ba na mamosumange adu ami, ya'ami Iraono Gizeraeli, ba böi atö molalö mado Yuda! Böi mi'ae ba Giligala, ba böi mi'ae miyaŵa ba Mbeti Awene, ba böi mifao ba da'ö wahölusa andrö: "Ba wa'aduhu wa'auri Yehowa!
16 Na no sabe'e tandro Ndraono Gizeraeli, timba zaŵi samu'i, ba hadia, ba ikubaloi ira Yehowa, ba mbenua sebolo, amaedola nono mbiri-biri?
17 No la'olembai nadu mado Geferayi; ba niböhöli sa'ae ira!
18 No tenga inötö wemabu-mabura, ba sohorö-horö ira! Fangebua döira andrö, ba lö ba dödöra; fa'aila zomasi ira.
19 Ifuyu'ö ira tawuyu nangi sabölö ba tobali si lö boto wanötönara ba naha wame'e sumange andrö khöra.

Faza 5

I. Fanegu mado Geferayi, awö mado Yuda 

1 Mifondrondrongo da'e, ya'ami ere! Mibe'e mbörö dalingami, ya'ami Iraono Gizeraeli, ba mitöngöni, ya'ami ba gödo razo! Me no khömi manandrösa huhuo andrö, me no tobali tandraŵa ami ba Misefa ba u'ö nifadölö ba hili Dabora.
2 No la'erogö Lowalangi ba no abakha wanao horö. Andrö u'otu'ö ira fefu dania!
3 Noa sa aboto ba dödögu mado Geferayi, ba tebai labini'ö ira khögu Iraono Gizeraeli; noa sa faefa mege mame'e adu ami, ya'ami mado Geferayi ba no lata'unöi ria Iraono Gizeraeli, wanörö salakha.
4 Bua-buara wamatimba, na lafuli ira khö Lowalangira ena'ö; no mobekhu ira bekhu wohorö, ba fa'aboto ba dödöra Yehowa, ba lö khöra.
5 Ba fangebua döi Ndraono Gizeraeli andrö zamaduhu'ö dania, udura, wa lasaŵa wa'atekiko Iraono Gizeraeli, fabaya mado Geferayi, börö golalöŵara andrö — ba si tekiko göi mado Yuda, awöra.
6 Ba na maoso dania ira, na la'ohe mbiri-birira, awö zaŵira, ba wangalui Yehowa, ba lö lasöndra ia: noa sa i'erogö ira.
7 Na faröi ira khö Yehowa, noa sa mo'ono'ono ono horö ira. Andrö i'a dania ira owasa ba wasulöna andrö, fabaya tanöra.

 II. Idaö'ö-daö'ö sama'ele'ö wanguhuku Lowalangi ya'ira 

8 Milau dorofe ba Gibea, milau dorofe ba Rama! Mihahagö ba Mbeti Awene! Mi'angelama, ya'ami mado Mbeniyami!
9 Si tobali tanö si mate danö mado Geferayi dania, na baŵa wangotu'ö. Si duhu ni'ombakha'ögu, si göna Ndraono Gizeraeli dania!
10 Satua mado Yuda andrö, ba no timba zama'ese gowe nola; ya'ira dania uhawui fönugu, nifamaduwa idanö.
11 Ba mado Geferayi, ba latehe wamuyu'ö huku, latehe na lahundrahundra; noa sa lö ata'u ira, la'o'ö waya-faya andrö.
12 Ba no tobali timba hama ndra'o ba mado Geferayi ba timba go ba mado Yuda.
13 Ba me la'ila wökhöra mado Geferayi ba me la'ila waosara mado Yuda, ba mangandrö tolo mado Geferayi ba Ndrawa Asiria, lafatenge zinenge khö razo Yarebi, ba tebai i'abe'e'ö ami da'ö, ba lö i'ila ifadöhö waosami andrö,
14 me timba zingo dania ndra'odo ba mado Geferayi, ba timba nono zingo ba ma'uwu Yuda. Ya'odo andre, usasawi ira ba ulau mofanö; u'oloi'ö ira, ba lö sangefa'ö ya'ira ba mofanö ndra'o,
15 ufulido ba nahiagu. Ba fozu dania, ba aboto ba dödöra ba la'alui wamaigigu ya'ira; na tosasa ira, ba humulu dödöra khögu.

Faza 6

I. Famarou tödö ba wamalalini era-era 

1 Talabu, tafuli ita khö Yehowa; ifuli sa ifadöhö zokhoda, me no amaedola isasawi ita, idalu-daluni zokhoda andrö, me no ifesokho ita!
2 Ha mato dua wongi, ba i'orifi ita, ba mahemolu ö, ba ifuli i'abe'e'ö ita, ena'ö auri ita rorogöfönia.
3 Akha aboto ba dödöda, ba ena'ö na taforege wangalui fa'aboto ba dödöda Yehowa, — möi ia khöda, si ndruhu-ndruhu timba wa'aduhu wa'amoluo, ena'ö itörö ita, timba deu, timba deu sara, si basöi tanö."

 II. Lafalalini sibai iŵa'ö Lowalangi 

4 He uwisa khömi ya'ami mado Geferayi? Hadia nilaugu khömi, ya'ami mado Yuda? Me no hulö lawuo ba zanguhulö wongi wa'omasimi andrö, me no hulö namo mbanua, salio sibai taya.
5 Ba me no si manö, ba lötolalö ufabago'ö ira ba zama'ele'ö andrö, ba lötolalö ububunu ira taroma ligu andrö, ba nifa'ele'ö wanguhukugu, si mane fa'atumbu luo.
6 Fa'omasi sa zomasido, ba tenga sumange nitaba; fa'aboto ba dödöra Lowalangi zomasido ba tenga sumange nitunu!
7 Ba ya'ira andrö, ba no lasawö nifakhoigu, nifolau niha baero. No falimo ira khögu ba da'ö.
8 Gileadi andrö, ba no banua zanao horö, si no ta'unö do.
9 No timba zi farabu, sanarogö sanörö, gere andrö; mange'enge'e ira ba ngai lala ba Zikhema.
10 Horö sa nilaura! Sihokha mbuda ni'ilagu ba mbanua Ndraono Gizeraeli: No mame'e-me'e adu ba da'ö mado Geferayi, no lata'unöi dangara Iraono Gizeraeli.
11 Ba ba khömi göi, ya'ami mado Yuda, ba famasi dania labe'e, na ufuli dania u'azökhi mbanuagu andrö.

Faza 7

I. Fangarö-ngarö ba horö mado Geferayi andrö 

1 Ero na omasido u'orifi Ndraono Gizeraeli, ba oroma horö mado Geferayi ba si lö sökhi ba mbanua Zamaria, me no si falimo ira ba me manöinöi yomo zanagö, ba me no ato zi farabu-rabu, baero, ba lala.
2 Ba lö'ö sa lafatou-tou tödöra, wa lö olifulifu ndra'o mbua-buara andrö, si lö sökhi, fefu. Ba no te'u'u ira nilau-laura andrö; lö aefa-aefa ba duduma hörögu da'ö.
3 Labe'e fondrara dödö razora zi lö sökhi andrö khöra ba fondrara dödö zalaŵa labe'e wamini tödö andrö khöra.
4 Dozi ira, ba sohorö, timba nawu famogö roti, niböda duka roti alitö, irege no manöi gomböila roti andrö, si no mufaruka.
5 Na owasa khö razo, ba mabu agu zalaŵa andrö, irege akhömökhömö ira. Ba i'oro'ö dangania ba zango'aya.
6 No timba nawu si'öli dödöra, ba walimosara andrö. Sara wongi manö mörö-mörö duka roti, ba ba zanguhulö wongi, ba ebua galitö, alitö sihola-hola.
7 Dozi ira, ba no hulö nawu si'öli, sebua alitö, ba tobali la'a zanguhuku ya'ira. Salaŵara fefu, ba no mubunu, ba samösa lö'ö ba khöra sangombakha khögu.

 II. Ba niha baero la'alui wangorifi; ba Lowalangi, ba la'erogö 

8 No fao ba niha baero mado Geferayi; no tobali hulö kue si lö mubali'ö ira.
9 Niha bö'ö zi manga wa'abölöra, ba lö la'ila; no tohare huwa, ba lö la'ila.
10 Ba si lö lai wa no ifaduhu'ö wolaura lakhömi Ndraono Gizeraeli andrö: lö nifulira ya'ira khö Lowalangira Yehowa, lö ni'aluira ya'ia, lö lai da'ö fefu.
11 Folau mado Geferayi, ba no nifolau marafadi, sowöhö-wöhö ba si lö tödö; no lakaoni Ndrawa Miserayi, ba no la'angaröfi li Ndrawa Asiria.
12 Ba me ba da'ö lasaŵa, ba utaŵi wuka, uhalö ira ba dalu mbanua ba u'otu'ö, dali zi no mufarongogö ba mbanuara;
13 Alai ira, me no la'erogö ndra'o! Ya itörö ira fa'adudu, me no lalaŵa ndra'odo! He na edöna ndra'o u'orifi ira, ba lalau waya, wamatunö wolaugu.
14 Ba tenga soroi ba dödöra wangaröfi li ya'odo, ha fege-ege tou ba zalo. Ba lakhoi nösira, wolaŵa ya'odo, ena'ö abölö mbua nowi, awö nagu.
15 Ba noa sa atö ya'o zamobawa lala khöra ba sangabe'e'ö tangara. Ba no si lö sökhi dödöra khögu.
16 Labali'ö sa furi ira, ba no tenga miyaŵa. Hulö wana si lö aefa ira! Ba salaŵara, ba nibunu si'öli, börö mbewera andrö, fönura andrö — andrö wa la'igi'igi'ö dania ira ba danö Miserayi.

Faza 8

I. Fanegu fame'e-me'e adu andrö, ba Zamaria 

1 Lau dorofe! Lau'ö ba nomo Yehowa, hulö si mane moyo! Me no lasaŵo nifakhoigu ba me no molaŵa ira, ba niŵa'ögu khöra.
2 Ba mu'ao ira khögu, lamane: He Lowalangigu! Aboto sa ba dödöma ndra'ugö, ya'aga Iraono Gizeraeli!
3 Ba no lö ba dödö Ndraono Gizeraeli fangorifi andrö — ba alakha lagohi ira emali!
4 No lafataro razo, ha ya'ira, si tenga balazi ndra'odo; no latuyu högöra, si lö nirongogu. No lafahele adu wiröra ba ana'ara; ba hadia gunania? Ha sambalö famakikora.
5 Ono zaŵi andrö khömi, ya'ami banua Zamaria, ba no aböu; no tesao wönugu khöra. Ha wa'ara na dania, wa tebai si lö horö ira!
6 No ba Ndraono Gizeraeli mbörötania [böröta zaŵi andrö] no tuka zolau ya'ia, ba tenga Lowalangi ia. Nifufu sa dania zaŵi Zamaria andrö!
7 Angi sa nitarura, ba angi sabölö dania labasi; lö töla, sauri andrö, ba si lö ösi, ba na so ena'ö, ba niha bö'ö zi manga.
8 Ni'a Ndraono Gizeraeli! Amaedola wakake si lö guna sa'ae ira, ba niha baero!
9 Me no möi ba Ndrawa Asiria mado Geferayi, timba galide ndru'u, somasi si lö awö'awönia, ba no lafakhai zi fahuwu khöra, nifoluo.
10 Ba famakhaira si fahuwu khöra andrö, ba niha baero, mbörö, wa usasagö sa'ae ira, ena'ö lö ara tö mangarö-ngarö ira, ba mbeo andrö, nibe'e khö razo sebua andrö.

 II. Fame'e sumange si tenga moroi ba dödö, ba lö omasi Lowalangi 

11 Noa sa'ae oya lafa'anö naha wame'e sumange mado Geferayi, ba lua-luania khöra, ba no ba horö ba Lowalangi.
12 Ba he uhöna wamakhoi khöra lala, ba hulö nifakhoi niha bö'ö wamaigira.
13 Lataba zumange nitaba ba la'a nösi, ba lö omasi Yehowa ira. Ba lö olifulifu ia wa'atefuyura, ba i'otu'ö dania horöra Ya'ira andrö dania zangawuli ba danö Miserayi ba si manga gö salakha ba danö Ndrawa Asiria.
14 Me no olifu Ndraono Gizeraeli zomböi ya'ira mege, ba me no lalau gödo khöra, ba me no la'oya'ö khöra mbanua saro mado Yuda, ba ufa'ohe'ö galitö ba mbanuara andrö, alitö si manga hati andrö khöra.

Faza 9

I. Irugi inötö wangotu ö Iraono Gizeraeli 

1 Böi mi'abölögö wangomusoi'ö tödömi, ya'ami Iraono Gizeraeli, böi si mane niha baero! Noa sa mierogö Lowalangimi, no faröi ami; no omasi ami luo wohorö ba golayama mbasitö misa fefu.
2 Ba i'ositengö sa ira olayama mbasitö ba he folazi mbua nagu; ba lö khöra dania.
3 Aheta dania ira ba danö Yehowa andrö. Sangawuli ba danö Miserayi mado Geferayi, ba si manga gö salakha ba danö Asiria.
4 Lö'ö sa'ae lafaduwa nagu khö Yehowa, ba lö'ö sa'ae la'asiwai khönia zumange nitaba andrö khöra. Timba gö ba wa'abu dödö göra dania; dozi si manga ya'ia, ba ra'i-ra'iö. Ha sa famadöhö wa'olofora göra, ba lö'ö sa irugi gosali Yehowa.
5 Ba he miwisa na baŵa gowuloa ba na owasa khö Yehowa?
6 Hiza no lö ikhamö ira famunu, ba wa'adudu andrö, ba ba danö Miserayi gahonoa, ba Membisi lewatöra dania; ahonoa nayara firö, ba ba lato, ba sa'a-sa'a mao zi tumbu ba nosera.
7 Irugi dania baŵa wangotu'ö, irugi baŵa wamasulöni, ba nisöndra Ndraono Gizeraeli fa'aboto ba dödö, me no lamane: Sowöhö mowa zama'ele'ö andrö ba sowöhö zi so Eheha! Ba lazi wa'abölö wa'atefuyumi ba fatiusami andrö.
8 Sanaronaro mado Geferayi ba gametahö Lowalangigu. Khö zama'ele'ö andrö, ba no lalau wesu, nifolau zama'ala fofo, ba bölödi, ba gosali Lowalanginia.
9 No manao horö sebua ira, si mane ba Gibea no: lö olifu ia golalöŵara, i'otu'ö dania horöra!

 II. Telulu ba danga niha baero mado Geferayi 

10 Nisöndragu Ndraono Gizeraeli, timba mbua nagu ba danö si mate, ba fangilagu ira tuami, ba no timba wangilada si a'a mbua ara ba hogu zawena mowua. Ba me larugi Mba'ali Weoro andrö, ba lalau mamosumange adu, ba tobali sogoro ita ira, si mane ni'olembaira andrö.
11 Hulö wofo soloi dania [wa'ataya] mado Geferayi sato andrö; tebato wo'ono, lö'ö sa'ae manabina, lö'ö sa'ae mutuge nono.
12 Ba he la'e'ebua nonora matua, ba uheta dania khöra, ena'ö lö iramatua sa'ae dania. Ba he ya'ira göi, ba alai ira, na lö'ö sa'ae ufaigi ira!
13 No timba Diro nitaru'ö ba ndraso mado Geferayi wamaigigu, ba lalulu dania ba danga zange'e nonora matua mado Geferayi andrö.
14 Be'e khöra zomasi'ö öbe'e khöra, ya'ugö Yehowa! Böda khöra nösi dalu ba ösi zusu!
15 Ba Giligala lafazökhi horöra andrö fefu. Ba da'ö sa tesao wa'udusagu khöra. Uheta ira ba nomogu andrö, ufofanö ira, börö zi lö sökhi andrö nilaura. Lö'ö sa'ae u'omasi'ö ira! Salaŵara fefu, ba no si fa'ero [khögu].
16 No göna famunu mado Geferayi, obou ŵa'a, tebai sa'ae mowua! Ba he na mo'ono ira, ono matua, ba ubunu nonora omasiö andrö.
17 Itibo'ö ira Lowalangigu; me no lö nifondrondrongora linia: alakha si lö hinaoma ira ba niha baero misa!

Faza 10

I. Aheta ba danöra Ndraono Gizeraeli, möi ba danö Asiria 

1 Töla nagu sabölö manöi Ndraono Gizeraeli mege, ba si sökhi fowua. Ba itugu abölö mbua, ba oya lafa'anö khöra naha wame'e sumange [ba nadu]; itugu abölö mbua danö, ba itugu lafazökhi khöra nadu nihaogö.
2 No tödö si falimo dödöra; andrö wa ni'otu'ö ira. Ya'ia zanudugö naha wame'e sumange andrö khöra, ba irasa nadura.
3 Lamane sa dania: Lö khöma razo sa'ae, me no lö ni'ata'ufima Yehowa. Ba hadia guna razo khöma? —
4 Hadia, samagölö [ba nawönia] ia, si möi ia ba hölu si lö itörö, ba ma si fawu'uwu'u li wamatumbu'ö huku si bohou, timba ndru'u langu ba nowi, na no lafaku?
5 Saŵi si matua andrö ba Mbeti Awene ni'abusi mbanua Zamaria tödö dania; abu dödö zi olembai ya'ia, mege, ba manizi-nizi gerenia ba khönia, dania, — ba girö-girö andrö khönia, me saheta khönia.
6 Ba ya'ia na'i, ba ni'oloi'ö ba danö Asiria, buala khö razo Yarebi; fa'aila mado Geferayi andrö ihalö khönia, ba tobali faya wanötöna Ndraono Gizeraeli ba nikhoi dödöra andrö.
7 Safufu Zamaria andrö, ba razora, ba si hulö wahawaha geu solangi ba dete nidanö.
8 Sadudu dania hili-hili famakiko andrö, horö Ndraono Gizeraeli andrö, ba lato ba sa'a-sa'a mao zi tumbu dania ba naha wame'e sumange andrö khöra. Ba ba da'ö dania lamane ba hili: Mihawui ndra'aga! Ba ba hili-hili: Milangögöga!

 II. Famarou tödö ba wangalui Yehowa, ena'ö lö göna ira fotu andrö 

9 I'otarai götö ba Gibea andrö, ba no molalö ami, ya'ami Iraono Gizeraeli. Lö si tebulö ira ba da'ö, ba ikhamö ira fanuwö sanao horö andrö ba Gibea andrö.
10 Na edöna ndra'o, ba u'ila u'otu'ö ira, ni'owuloi dania soi niha baero, solau khöra, wangotu'ö ya'ira ba lalöra andrö si no dua winaeta.
11 Mado Geferayi andrö, ba no hulö nono zaŵi si no muhaogö famamaha, somasi mamöbörö fakhe. Noa sa lö nibe'egu kalo mbagi ba mbaginia si sökhi andrö, mege, ba iya'e, ba ufokalo mbagi sa'ae mado Geferayi; ba sondröni famali'ö danö mado Yuda ba sondröni korikori ma'uwu Yakobo.
12 Fa'ahakhö dödö mitaru, ba so fönami wamasi dania, ibe'e fa'ebua dödö Lowalangi andrö! Mitua'ö zi bohou, me no irugi inötö, ba wangalui Yehowa, ena'ö i'ondrasi ami, ba ena'ö ifatörö khömi deu fangorifi.
13 Ba me no mitaru horö, ba no famakiko nibasimi, ba no bua walimosami gömi! Noa sa tötönaföu gureta ba wanuwö andrö ba fa'ato zabölö andrö khöu!
14 Ba rumuru dania moroi sa zanuwö sato andrö khöu; ba banua saro andrö khöu fefu, ba ladudugö, si mane me idudugö Mbeti Arebeli Salama, me luo manuwö no, me la'ö'ötö nina ndraono, fabaya iraonora.
15 Si manö sibai dania wolaura khömi, ya'ami Iraono Gizeraeli me no hatö falösökhi khömi. Ba zanguhulö wongi dania mate nibunu razo Ndraono Gizeraeli!

Faza 11

I. Lö ni'andrö Ndraono Gizeraeli saoha gölö fa'omasi Lowalangi ira 

1 Me ono'ono na Ndraono Gizeraeli, ba no omasido ira ba ukaoni zato andrö, uheta ba danö Miserayi.
2 Ba na humededo khöra ba la'erogö ndra'o. Latataba zumange nadu ba lafosumange wamaedo andrö,
3 ba ya'odo ba utuyu galogo mado Geferayi [nifolau ba Ndraono], ba uhagi ira. Ba lö la'ila, wa ufadöhö wökhöra.
4 No udöni ira sinali, si mane ni'oguna'ö niha, fesu fa'omasi, ba no amaedola zolulu kalo mbagi andrö, ba mbagira, ndra'odo, ba u'oro'ö göra.
5 Sangawuli ba danö Miserayi ira, ba razo Ndrawa Asiria razora dania, me no te khöra wamuli ya'ira khögu.
6 Ba nidöni sa'ae zi'öli, ba wolau ba mbanuara andrö, famufu lazi mbawa göli ba si manga hati andrö khöra.
7 Noa sa aso'ala dödö mbanuagu andrö, wangerogö ya'odo; ba he na mu'ao ita khöra: miyaŵa! ba samösa lö sedöna.

 II. Ba ifuli zui na ihakhösi tödö ira 

8 Ba hadia, tola uböhöli ami, ya'ami mado Geferayi, tola ululu ami, ya'ami Iraono Gizeraeli? Tola uböhöli ami si mane Adama no, tola ubali'ö Sebo'i ami? Tobali bakha dödögu, ba no a'oi tesao wa'ahakhö dödögu.
9 Böi molua-lua wönugu saukhu andrö; lö ufalua wamakiko mado Geferayi. Me no Lowalangi ndra'odo, ba me tenga niha, u'iagö ba khömi, Lowalangi ni'amoni'ö, ba lö tesao wönugu.
10 La'o'ö dania khö Yehowa; sindröndröndröndrö ia, hulö zingo; sindröndröndröndrö ia, ba so moroi sa ba mbewe nasi nono matua, manizi-nizi.
11 So ira moroi sa, ba danö Miserayi, hulö wofo, manizi-nizi, hulö marafadi si oroi danö Asiria. Ba sahono baomora dania ira ube'e, iŵa'ö Yehowa.

Faza 12

I. Falimosa Ndraono Gizeraeli 

1 No tefasui manö mado Geferayi faya nilau khögu labe'e, ba si tefasui falimosa Ndraono Gizeraeli, ba mado Yuda, ba sanufa tödö manö na, ba khö Lowalangi ba ba khö Ni'amoni'ö andrö, si lö falimosa.
2 Mado Geferayi, ba no somasi angi sabölö ba lagohi nangi timu, ero ma'ökhö manö lahöna waya ba famakao awöra; fawu'u li ira ba Ndrawa Asiria; ba ba Ndrawa Miserayi, ba la'ohe wanikha.
3 Ba ifatörö dania huku ba mado Yuda Yehowa, ba i'otu'ö ma'uwu Yakobo, dali mbua-buara, ba isulöni khöra nilau-laura andrö.

 II. Fanegu ya'ira famasugi ba dödöra götö föna 

4 Ba dalu ninara ilimo ga'ania [Yakobo], ba me no iramatua ia, ba si fasöndra khö Lowalangi ia.
5 No fasöndra ira mala'ika andrö, ba Yakobo zabölö: mege-ege ia ba i'andrö wa'ahakhö dödö khö mala'ika andrö. Ba Mbetieli falukha khönia mala'ika andrö, ba ba da'ö fahuhuo ia khönia —
6 Yehowa andrö, Lowalangi ngahönö, ya'ia andrö, sotöi Yehowa.
7 Ba si manö göi ndra'ugö ena'ö, wamuli ya'ugö khö Lowalangiu. Fa'omasi ba fa'atulö fa'ua, ba böi aetu wanötönamö khö Lowalangiu!
8 Ba danga Ndrawa Gana'ana so waliera faya, ya'ia zomasi mangalani awönia.
9 Ba imane [göi] mado Geferayi: Ha fangebua ana'a ni'aluigu; ena'ö na ebua gana'agu dödögu. Ba ba wangaluigu andrö fefu, ba tebai lafo'esuanö ndra'o, tebai labe'e horögu hadia ia.
10 Ba ya'odo Yehowa, ba no Lowalangimö ndra'odo, i'otarai ba danö Miserayi no — ba u'ila ufuli ufa'aso ba nose ndra'ugö, si mane me luo walukhata andrö [ba gahe hili Horebi] —
11 ba no tenga ha samuza humede ndra'o ba zama'ele'ö andrö; ya'odo zangoya'ö fame'e angilata ba same'e molau amaedola zama'ele'ö andrö.
12 Na si lö ngaroro mbanua Gileadi andrö, ba nihori ira; na labe'e sumange zaŵi si matua, ba Giligala, ba nibali'ö baho kara ba nihölu nowi naha wame'e sumange andrö khöra.
13 Me moloi Yakobo, me isaŵa danö Mezofotami, ba tobali sawuyu Gizeraeli, böli ndra'alawe; böli ndra'alawe wa kubalo mbiri-biri ia.
14 Sama'ele'ö ifataro Yehowa, ba wangeheta Iraono Gizeraeli ba danö Miserayi, ba sama'ele'ö zamaigi-maigi ya'ira.
15 Ba no sangandrö fönu mado Geferayi. Andrö wa ibe'e ba hulura wange'enge'era andrö sokhö ya'ira, ba mangandrauli khöra horöra andrö ibe'e.

Faza 13

I. No ebua zala mado Geferayi 

1 Ero na lafeta'u niha bö'ö mado Geferayi, föna, ba salaŵa ira wamaigi Ndraono Gizeraeli. Ba no mosala ira, me no mame'e-me'e adu ira, ba mate-mate ira.
2 Ba he ma'ökhö andre, ba latohu-tohugö wamazökhi horö: no labali'ö adu nifahele wiröra, adu bö'ö nibe'e famaedo — ba ha sambalö halöŵö duka da'ö fefu. Da'ö ni'angaröfira li! Niha same'e sumange, ba fa'ago bawa ba zaŵi si matua!
3 Andrö wa tobali timba lawuo ba zanguhulö wongi ira ba timba namo mbanua, salio sibai taya, ba timba ndrami wakhe, ni'oloi'ö nangi, moroi ba golayama mbasitö, ba timba zimbo, sanörö bawa duwutuwu.
4 Ba ya'odo, Yehowa, ba noa sa atö Lowalangimö ndra'odo, i'otarai ba danö Miserayi sa'ae — tanöbö'ö, si no Lowalangi göi, ba lö ni'ilau; ba tanöbö'ö, si no sangorifi göi, ba lö'ö.
5 Ya'odo mege zame'e gömi ba danö si mate, ba danö si no oköliköli tou.
6 Ba itugu oya göra, ba itugu abölö lafo'ösi dalura, ba me no abölö lafo'ösi dalura, ba me no abölö sibai la'abusoi'ö ira, ba tesao hokha, ba tobali olifu ira ndra'odo.
7 Andrö wa no timba zingo ndra'o khöra; udarodarogö ira ba zinga lala, hulö si mane harimo;
8 ura'u ira nifondra'u mberua si alawe, niheta ono, ba ure'a göröba dödöra (totora) Ba da'ö la'a ira ono zingo, ba lasasawi ira utu ndru'u.
9 Na ufakiko ami, ya'ami Iraono Gizeraeli, ba ha niha zangorifi ya'ami?
10 Ba heza so iada'e razomi, ena'ö i'orifi ami, ba he högömi andrö fefu, ba wolohe ba lala huhuomi andrö? niŵa'ömi: Fataro khöma razo ba satua!
11 Ufa'aso khömi razo, ba wönugu andrö, ba ufuli uheta ia ba wa'abao dödögu!

 II. Ba edöna i'orifi na dania ira So'aya 

12 Lalö mado Geferayi andrö, ba no mube'e yaŵa, ba horöra, ba no mu'irö'ö.
13 Tesao khöra wa'afökhö hulu; ba no timba ndraono, si lö mamondrongo li, ira. Na inötö sa'ae, ba lö tumbu ira.
14 Hadia, ufaigi khöra wa'aefa ba wa'abölö mbanua tou, u'efa'ö ira ba wa'amate? Hezo wökhö andrö khöu, ya'ugö fa'amate? Hezo wamakao andrö khöu, ya'ugö banua tou? Lö'ö sa'ae u'ila wa'ahakhö dödö!
15 He ŵa'ae no timba geu sowua mado Geferayi, ba ngai mado bö'ö andrö, fabaliŵara, ba ilabu zui angi timu, angi sabölö khö Yehowa, ba danö si mate tesao ia, ba tobali ogo'ö nidanö ba mba'a ba aetu nulu mbombo. Ba ya'ia [razo Ndraono Gizeraeli] zangohori gama-gama andrö fefu ba naha girö-girö khönia.

Faza 14

I. Famarou tödö ba wamalalini era-era 

1 Tohare wotu ba Zamaria, me no lö ba dödöra li Lowalangira. Ba mbawa zi'öli mate ira; ono sawuyu, ba nirasa dania; ba sanabina, ba nisiköi talu.
2 Mifuli ami khö Lowalangimi Yehowa, ya'ami Iraono Gizeraeli! Olalöŵami andrö wamakikomi.
3 Mi'ohe daroma li (fangesa dödö) wamuli ya'ami khö Yehowa, ba mimane khönia: Be'e aefa khöma horöma, fefu, ba hakhösi tödö ndra'aga, ba mabe'e salahi zumange ono zaŵi mbewema andre:
4 "Lö'ö sa'ae ma'andrö tolo ba Ndrawa Asiria, lö'ö sa'ae fakudo ndra'aga, ba lö'ö sa'ae mabe'e töi nekhe-nekhe dangama "Lowalangima", khöu sa lasöndra wa'ahakhö dödö si lö ama si lö ina."

 II. Tefabu'u wa'ahakhö dödö Lowalangi ba zangesa tödö 

5 Ufuli dania ufadöhö lua-lua wangerogöra ya'o andrö, ba aoha gölögu wangomasi'ö ya'ira, noa sa alö wönugu khöra.
6 Timba namo mbanua dania ndra'odo ba Ndraono Gizeraeli: mobowo dania ira, si mane ladari mböhö, ba moŵa'a, si mane eu gatua ba hili Libano.
7 Ba atabö lewiöra, ba hogu, ba timba hogu zai, ba fa'amohuania, ba timba wa'amohua ba hili Libano.
8 Ba si so nahia ba lumöra, ba ifuli lasöndra mbua nowi ba mobowo, si mane agu; ebua dania duriara, timba duria nagu ba hili Libano.
9 He ya'ami mado Geferayi! Hadia guna nadu andrö khögu sa'ae dania? Ya'odo andre zamondrongo khöra dania ba uhörö-hörögö ira; no timba zenobari si sökhi lehelehe ndra'odo! Buami andrö dania, ba ya'odo zangasogö.
10 Ha niha zatua-tua, ba wanöndra da'ö, ba ha niha zi so tödö, saboto ba dödö ya'ia? Sadölö sa lala andrö khö Yehowa. Latörö satulö tödö, ba sangerogö Yehowa, ba alau ba lala andrö.

YOELI

Faza 1

I. Famakao andrö, sangohori sinanö 

1 Taroma li Yehowa, niŵa'önia khö Yoeli, ono Wetueli.
2 Mifondrondrongo da'e, ya'ami satua, mibe'e mbörö dalingami, ya'ami niha ba danö, fefu! Hadia, no irai si manö ba götömi. Ba ma ba götö ndra tuami?
3 Midunö-dunö ba ndraonomi, ba iraonomi zanutunö ba ndraonora, ba iraono da'ö, ba sama'ema mitou!
4 Si lö ahori i'a tamo lea, ba i'a era, ba si lö ahori i'a era, ba ifakiko föla, ba si tosai ba wöla, ba i'a siliŵi.
5 Mifaoso, ya'ami si mabu andrö, ba mi'ege-ege! Mi'angarö-ngarö, ya ami samadu-madu agu, fefu, me no muböda ba mbawami nidanö nagu!
6 Noa sa ihawui danögu soi baero, soi sabölö, si lö mutaha mu'erai ha wa'ato niha; ifö zingo niföra ba boha zingo si alawe mbohara.
7 Tola nagu khögu, ba no lafufu, ba töla ara khögu, ba no lafatö; no ahori labo'a guli ba no laso'agö, tobali afusi manö ndraha;
8 Mi'ege-ege, timba nono alawe, si no mamaru baru ba wa'abu dödö, wamato-matou tödönia soniha ya'ia, me ono alawe ia!
9 Lö'ö sa'ae sumange ni'a ba lö'ö sa'ae sumange nibadu ba gosali Yehowa; abu dödö gere, enoni Yehowa.
10 No mubali'ö tanö si mate mbenua ba no sabu tödö danö salo'o; noa sa mufufu zinanö ba nowi, otufo nösi nagu, ariri wanikha.
11 Ya afusi mbawami wa'aila, ya'ami sangahalö, ba mi'ege-ege, ya'ami sokabu nagu, ba gandru andrö ba ba ze'iri; me si lö boto sa'ae mbasitö ba nowi.
12 Töla nagu ba no mate, ba ara, ba aleu, ba he dalimo ba ohi ba ma'ufa, ba eu ba mbenua fefu, ba oi mate-mate; ba noa sa ogo'ö wa'omuso dödö nono niha.

 II. Famarou tödö ba wangalulu khö Lowalangi 

13 Mi'obaru [mbaru ba wa'abu dödö] ba mi'ege-ege, ya'ami sangai halöŵö ba naha wame'e sumange! Mi'ae bakha [ba gosali], ba sara wongi böi miheta nukha ba wa'abu dödö, ya'ami enoni Lowalangigu! Me lö'ö sa'ae falukha zumange ni'a ba he sumange nibadu, ba gosali Lowalangimi.
14 Miŵa'ö wamoni ni'amoni'ö, mikaoni zato ba gowuloa! Mifa'aso zatua, awö niha ba danö fefu, ba gosali Lowalangimi Yehowa, ba mikao khö Yehowa.
15 Alai mbaŵa da'ö! Noa sa ahatö mbaŵa andrö khö Yehowa, so moroi sa wanudugö, nifatörö Zi lö ambö fa'abölö.
16 Hadia, tenga no muböda fönada göda, ba he fa'omuso dödö ba fa'iki ba gosali Lowalangida?
17 No ariri ba danö wakhe si no mutaru, si lö ösi lou, awö halasa, ba si no adudu naha mbalazo, me no mate zinanö ba nowi.
18 Mu'ö'ö'ö'ö sibai gurifö, ba sihufa ngawawa zaŵi, me lö öra, fefu gofu heza! Ba famakao sa'ae göi ba ngawawa mbiri-biri.
19 He Yehowa, ya'ugö u'angaröfi li! Me no akhozi mbenua si so du'u mege, ba me no ariri ba hola-hola galitö geu ba danö, fefu.
20 Ba he utu ndru'u, ba mangarö-ngarö khöu, me no ogo'ö mbombo ba me no i'a alitö mbenua, si so du'u mege.

Faza 2

I. Itugu ahatö mbaŵa wanguhuku andrö 

1 Milau dorofe ba Ziona, ba mibözi garamba, ba hili ni'amoni'ö andrö khögu, ena'ö manizi-nizi niha ba danö, fefu! Irugi sa dania baŵa andrö khö Yehowa, no ahatö ia.
2 Baŵa wa'ogömi-gömi, ba baŵa wa'abongi, ba baŵa wa'alu, ba fe'ugu-ugu mbanua ba zi bongi, timba na ibörögö fa'amoluo ba hili misa. Sato sibai ba sabölö [zi so moroi sa], si lö murai mu'ila; i'otarai götö föna sibai, ba si lö'ö sa'ae göi dania, irugi götö wondrege mitou.
3 Sowaö-waö fönara, ba no alitö si manga-manga hadia ia ba hola-hola galitö göi moroi furira. Ba na no timba kabu no, ba Gedena danö fönara mege, ba no tanö si mate mbenua furira, ba lö fangorifi ba khöra andrö!
4 Kudo ira, wamaigida, ba fa'alio zi fakudo wa'aliora.
5 Si mane feruru gureta, na lafanoka ira, na lasawö zuzu hili ba si mane feriri hola-hola galitö, na akhozi go'o, timba zanuwö si no ato, ba si no mangaro ba wasöndrata.
6 Manizi-nizi fönara soi niha; dozi niha, ba no safusi bawa.
7 Fagohisa zabölö wagohisara, lasawö göli kara, si mane sanuwö si no to'ölö; lalania itörö zamösana, ba samösa lö sanaŵa lala nawönia.
8 Lö sanimba awönia, idölö manö zamösana; latörö manö doho ni'oludu, fagohi manö, lö labadugö ira.
9 Ladörödöröi newali, ba si fulöfulöi ira ba dete göli kara, manöi yomo ira, latörö zandrela, si mane sanagö.
10 Moduru danö fönara, ba humisi mbanua si yaŵa; ndrundrumö luo, fabaya baŵa, ba taya haga ndröfi.
11 Ba ife'ugu-ugu mbanua Yehowa, föna zabölö andrö khönia; me no ato sibai zanuwö andrö khönia, ba me no sabölö zamatörö niŵa'önia andrö! Baŵa sebua sa mbaŵa andrö, khö Yehowa, ba sata'u sibai ita: ha niha zanaha!

 II. Famarou tödö ba wamalalini era-era 

12 Ba iya'e na göi, ba da'ö niŵa'ö Yehowa: Mifalalini gera-erami, soroi si'aikö ba dödömi, ya fao wamoni ba fege-ege ba fangarö-ngarö!
13 Tödömi mire'a, ba tenga nukhami, ba mifuli ami khö Lowalangimi Yehowa! Me no sebeoa tödö ia ba me no sahakhö tödö; lö aösö mofönu ia, ba no fahöna wa'asökhi dödönia, ba mangesa dödönia ba wamakao andrö.
14 Ha zangila, na lö ifuli mangesa dödönia dania, ba ma iröi khömi howu-howu: sumange ni'a ba sumange nibadu, khö Lowalangimi Yehowa.
15 Milau dorofe ba hili Ziona! Miŵa'ö wamoni ni'amoni'ö mikaoni niha sato fefu ba gowuloa!
16 Mi'owuloi niha sato, mi'amoni'ö mbanua, mifa'aso zi no tohare huwa, mi'owuloi ndraono, — numalö si lö aefa na ba mbagi zusu; yamuröi mbate'enia sangowalu, ba ono nihalö, ba yamuröi wörömania!
17 Ndramege-ege gere andrö, enoni Yehowa, ba gotaluara gewe'ewe andrö naha wame'e sumange, ya lamane: Hakhösi tödö mbanuamö, Yehowa, ba böi be'e aila dana khöu, böi möi salaŵara niha baero! Hana wa öbe'e lamane niha baero: Heza so Lowalangira?

 III. Ba ihakhösi tödö mbanuania Yehowa 

18 Ba afökhö bakha dödö Yehowa ba danönia andrö, ba ihakhösi tödö mbanuania.
19 Humede Yehowa, imane ba mbanuania: Hiza, ube'e khömi mbua nowi ba agu ba fanikha, ena'ö abuso ami; ba lö'ö sa'ae ube'e la'o'aya ami niha baero.
20 Ba soroi yöu andrö, ba ba zaröu utimba ira khömi, ba danö si no oköliköli, ba danö si mate utibo'ö ira; si so föna, ba utimba ba zilua asi tanö ba gatumbukha, ba si so moroi furi, ba ba nasi tanö ba gaekhula, ba tobali möi yaŵa wa'aböu, hua zi no mate, me no si tenga inötö nilaura!
21 Böi busi dödöu, ya'ugö tanö, a'iki ba omusoi'ö dödöu, me no sebua nilau Yehowa!
22 Böi mibusi dödömi, ya'ami utu ndru'u; tumbu sa'ae ndru'u ba mbenua ba ndraso, mowua geu sowua: ara ba agu, ba no abölö mbua.
23 Ba ya'ami göi, ba gahe hili Ziona, mi'a'iki ba mi'omusoi'ö dödömi, ba khö Lowalangimi Yehowa, me ibe'e khömi deu, ba ginötö, ifa'ohe'ö mitou khömi deu, teu sahulö ba teu sara, si mane föna.
24 Fahöna mbua nowi ba golayama mbasitö, ba si falawu agu ba fanikha wolazi.
25 Usalahini khömi zi lö'ö ba ndröfi andrö, me no la'a tamo lea ba era ba föla ba siliŵi, — soya andrö khögu, nidudugu khömi.
26 Si fahöna dania gömi, ba abuso ami ba misuno döi Lowalangimi, Yehowa, si no mamatörö khömi sahöli-höli dödö, ba lö'ö manö sa'ae itörö mbanuagu famakiko.
27 Ba ya aboto ba dödömi dania, wa no ya'odo zi so ba hunö Ndraono Gizeraeli; Yehowa sa atö ndra'odo, Lowalangimi, ba Lowalangi bö'ö, ba lö'ö; ba lö'ö manö sa'ae itörö mbanuagu famakiko.

Faza 3

I. Folau Eheha ba niha fefu, ba fao zahöli-höli dödö 

1 Ba na aefa da'ö, ba ulau Gehehagu ba niha fefu; ba mama'ele'ö dania nonomi matua ba onomi alawe, ba mangifi zatua khömi ba la'ila gangilata ono matua khömi.
2 Numalö ba zawuyu iramatua ba ba zawuyu ira alawe, ba ulau Gehehagu, na luo da'ö.
3 Ba ufa'ele'ö dandra sahöli-höli dödö ba mbanua si yaŵa ba ba danö tou: dö ba alitö ba boto zimbo.
4 Tobali ogömi-gömi luo ba do mbaŵa, gasa-gasa wa irugi baŵa sebua andrö, sata'u ita, khö Yehowa.
5 Ba dozi si angaröfi li töi Yehowa, ba ni'orifi; so sa wangorifi ba hili Ziona ba ba Yeruzalema, itörö niŵa'ö Yehowa, fangorifi zi tosai andrö, nikaoni Yehowa,

 II. Famakiko niha baero andrö ba ndraso khö Yozafati 

6 Hiza sa, na luo da'ö dania, na ufuli utolo mado Yuda, ba banua Yeruzalema,
7 ba u'owuloi soi niha baero, fefu, ba u'ohe mitou ira ba ndraso andrö khö Yozafati, ba wamatörö huku khöra ba da'ö, börö mbanuagu, tana khögu andrö, Iraono Gizeraeli, me no lafazaewe ba niha baero misa, ba me no lafaosa danögu;
8 ba me no fadahö-dahö ira ba mbanuagu andrö; ono matua ba no labe'e böli ndra'alawe sohorö-horö, ba ono alawe, ba no böli nagu khöra, ba no laforege wamadu-madu agu.
9 Hadia atö ni'aluimi khögu, ya'ami banua Diro ba banua Zidona, ba ya'ami fefu, ba danö Ndrawa Wilisiti? Hadia, khögu misulöni nilau khömi, ba ma milau khögu hadia ia? Da'u'aliogö sibai ube'e mangandrauli ba hulumi nilaumi andrö.
10 Noa sa mirabu wirögu ba ana'agu, ba fondrege zi sökhi nayagu, ba no mibe'e ba gosali khömi.
11 Ba mado Yuda ba banua Yeruzalema, ba no mi'amawa ba Ndrawa Heleni, ba wangaröu'ö ya'ira, aefa ba mbanuara.
12 Ba hiza, ba ususugi ira, ba mbanua andrö ba ni'amawami ya'ira, ba mangandrauli ba hulumi nilaumi ube'e.
13 U'amawa dania ba mado Yuda nonomi matua, fabaya onomi alawe, ba ya'ira ba la'amawa ba Ndrawa Zaba, soi ba zaröu sibai, me no Yehowa zanguma'ö!
14 Mifatenge zi'ao ba niha baero, mimane: Mifa'anö ami ba wanuwö ni'amoni'ö! Mifarou zabölö! Ndramufa'aso ira sanuwö fefu, ndramöi manuwö!
15 Mibali'ö föda wakumi ba rosömi, ba mibali'ö toho. Samomo, ba yamuŵa'ö: "Sabölö ndra'odo!"
16 Mita'i-ta'i, mitabu, mi'owuloi ami, ya'ami soi si tefasui ya'aga! — Ba da'ö dania dada zabölö andrö khöu, ya'ugö Yehowa!
17 Faoma ndramufarou nawöra soi niha ba ndramusaŵa ndraso andrö khö Yozafati; ba da'ö sa dania dumadao ndra'o, ba wanguhuku soi niha andrö fefu, misa.
18 Milau zabi, me no basitö sa'ae; mi'aine ba mihundragö wolazi, me no mufo'ösi, si falawu to andrö, me no ebua sibai horöra!
19 Mongawawa ira wa'aso; me no ahatö mbaŵa andrö khö Yehowa, ba ndraso andrö, ba wangetu'ö huku.
20 Noa sa ndrundrumö luo, fabaya baŵa, ba no taya haga ndröfi.

 III. Ba Ziona i'iagö Yehowa, awö mbanuania 

21 Ba si ndröndröndröndrö Yehowa, moroi ba Ziona, ba moroi ba Yeruzalema ifarongogö linia, ba tobali moduru mbanua si yaŵa, fabaya tanö; ba no saŵatö mbanuania Yehowa, ba no hati Ndraono Gizeraeli ia.
22 Ba ya'aboto ba dödömi, wa no Yehowa ndra'odo, Lowalangimi; hili Ziona u'iagö, hili ni'amoni'ö andrö khögu! Ba Yeruzalema andrö, ba ni'amoni'ö; lö'ö sa'ae latörö ia niha bö'ö.
23 Ba na luo da'ö, ba mowöi-wöi nösi nagu, ba hili misa; mangele nösi zusu moroi ba hili-hili, ba falawu idanö mbombo fefu, ba mado Yeda. Sambua dania gumbu ba gosali Yehowa, samo'idanö daso Zitimi andrö.
24 Ba tanö Miserayi, ba si tobali tanö si mate, ba tanö Ndraono Gedomo, ba tobali benua si lö du'udu'u, börö horöra andrö ba Ndraono Gizeraeli, me no labe'e aduwa ndro zi lö horö, ba danöra.
25 Ba tanö mado Yuda, ba si lö tebulöbulö niha, ba he Yeruzalema, irugi nga'ötö mitou sibai.
26 Ba ulau mbalö ndrora, si lö nilaugu na, ba i'iagö manö hili Ziona Yehowa!

AMOSI

Faza 1

I. Famobörö huhuo Gamosi andrö 

1 Huhuo Gamosi da'e, Amosi kubalo andrö, banua Dekoa, huhuo ba Ndraono Gizeraeli, nifa'ele'ö khönia, me luo razo mado Yuda Usia andrö, ba me razo Ndraono Gizeraeli Yerobeamo, ono Yoasi, mendrua fakhe lö duru andrö.
2 Ba imane: Mundröndröndröndrö Yehowa, moroi ba Ziona, moroi ba Yeruzalema ifarongogö linia. Ba aleu dania mbenua gubalo andrö, ba mate ndru'u ba zuzu hili Garemeli.

 II. Fameta'u Damaseko 

3 Da'ö niŵa'ö Yehowa: Börö horö Ndramaseko andrö, si tölu balö, si öfa balö na, wa lö ufuli ligu — me no lafatörö ba mbanua Gileadi wamöbörö wakhe nifosi'öli.
4 Andrö wa ocfatörö galitö ba mbanua Hazaeli, si manga gödo Mbenihada andrö.
5 Lazi ba mbawa göli Ndramaseko, ba ufatö, ba ösi mbanua, ba uhori, ba ndraso horö andrö, ba solohe si'o zalaŵa, ba ubunu ba nomo wa'omasi andrö, ba soi Ndrawa Garamo andrö, ba ni'oloi'ö ba Giri, iŵa'ö Yehowa.

 III. Fameta'u Gasa 

6 Da'ö niŵa'ö Yehowa: Börö horö [Ndrawa Wilisiti] ba Gasa, si tölu balö andrö, si öfa balö na, wa lö ufuli ligu — me no sambasamba banua manö sa'ae la'oloi'ö, ba wame'e ba danga Ndraono Gedomo.
7 Andrö wa ufatörö galitö ba göli Gasa, alitö si manga gödo andrö khöra.
8 Banua Gasoto, ba uhori, ba solohe si'o zalaŵa ba Gasikalo, ba ubunu, ba ufulido furi, ba Nekerona, ba tobali tekiko si tosai Dawa Wilisiti, iŵa'ö So'aya Yehowa.

 IV. Fameta'u Tiro 

9 Da'ö niŵa'ö Yehowa: Börö horö [Ndrawa Wönikia] ba Diro, si tölu balö, si öfa balö na, wa lö ufuli ligu — me no sambasamba banua manö sa'ae la'oloi'ö, nibe'e ba danga Ndraono Gedomo, ba me no olifu ira wawu'usa li andrö ba zi fatalifusö.
10 Andrö wa ufatörö galitö ba göli Diro andrö, alitö si manga gödo andrö khöra.

 V. Fameta'u Iraono Gedomo 

11 Da'ö niŵa'ö Yehowa: Börö horö Ndraono Gedomo andrö, si tölu balö, si öfa balö na, wa lö ufuli ligu — me no lagohi si'öli dalifusöra ba me no fadoro manö labunu wa'ahakhö dödöra, me no lö lafamalö-malö wönura, ba me lö latayaigö wa'abao dödöra.
12 Andrö wa ufatörö galitö ba Demana, alitö si manga gödo ba Mbosera.

 VI. Fameta'u Iraono Gamoni 

13 Da'ö niŵa'ö Yehowa: Börö horö Ndraono Gamoni andrö, si tölu balö, si öfa balö na, wa lö ufuli ligu — me no lasiköi dalu zanabina, ba Gileadi, ba wangebolo tanöra.
14 Andrö wa ufatörö galitö ba göli Raba andrö, alitö si manga gödora, ba fao we'ao-ao, na baŵa wasöndrata, ba angi sabölö, na baŵa we'ugu-ugu mbanua.
15 Ba ni'oloi'ö Milikomo andrö, fabaya ere ba satua andrö khönia, iŵa'ö Yehowa.

Faza 2

I. Fameta'u Iraono Moabi 

1 Da'ö niŵa'ö Yehowa: Börö horö Ndraono Moabi andrö, si tolu balö, si öfa balö na, wa lö ufuli ligu — me no latunu döla razo Ndraono Gedomo, nifanunu betua.
2 Andrö wa ufatörö galitö ba Ndraono Moabi, alitö si manga gödo ba Gerioto. Ba mate nisuwö Ndraono Moabi, ba fao we'ao-ao ba wanuwö, ba telau-lau dorofe.
3 Ubunu zalaŵa, bakha ba hunöra, ba satuara fefu, ba ububunu awönia iŵa'ö Yehowa.

 II. Fameta'u mado Yuda 

4 Da'ö niŵa'ö Yehowa: Börö horö mado Yuda andrö, si tölu balö, si öfa balö na, wa lö ufuli ligu — me no la'ositengagö goroisa Yehowa, ba me lö ni'o'öra amakhoitania; noa sa labe'e nifowöhö ira, wolo'ö faya andrö, ni'o'ö ndra tuara mege.
5 Andrö wa ufatörö galitö ba mado Yuda, alitö si manga gödo ba Yeruzalema.

 III. Fameta'u Iraono Gizeraeli 

6 Da'ö niŵa'ö Yehowa: Börö horö Ndraono Gizeraeli andrö, si tölu balö, si öfa balö na, wa lö ufuli ligu — me la'amawa ba gana'a zatulö tödö, ba si numana, ba ba zi safasa badagahe,
7 ya'ira andrö, sangisö tanö andrö ba högö zi numana, ba samila'ö lala ba zi no göna famakao; ha sambua ndra'alawe sohoröhörö, ba faoma möi ira khönia, he ama, ba he ono, ba wango'aya töigu andrö, ni'amoni'ö.
8 Labe'e-be'e tufora nukha nihalö gade, ba zinga naha wame'e sumange fefu, ba labadu-badu nagu ogauta, ba gosali Lowalangira.
9 Ba noa sa ya'odo zangohori mege Iraono Gamori, fönara, si no timba döla geresi fa'ebua ba si no timba döla manawa fa'abe'e. Ba no uhori mbua ba hogu ba he ŵa'a tou.
10 No ya'odo zolohe ya'ami miyaŵa, moroi ba danö Miserayi ba samatörö ya'ami ba danö si mate andrö, öfa wulu fakhe wa'ara, ena'ö mi'okhogö danö Ndraono Gamori andrö!
11 Ba iraonomi, ba sama'ele'ö ösa, ba ono matua khömi, ba naziri ösa, ube'e. Hadia, tenga si manö, ya'ami, Iraono Gizeraeli? iŵa'ö Yehowa.
12 Ba no mibe'e ö naziri andrö nagu, ba ba zama'ele'ö andrö, ba no mimane: Lö tola mama'ele'ö ami!
13 Ba hiza, ba ufera'ö ami, ba zi so sibai ami, si mane kureta famöbörö wakhe, famera döla wakhe si no fahöna ba golayama,
14 ena'ö tobali faya woloi zalio ahe, ba ena'ö tobali si lö boto wa'abe'e zabölö; ena'ö lö falukha wangorifi zabölö; ena'ö lö falukha wangorifi zabölö,
15 ba ena'ö lö manaha zi fafana, ena'ö lö möi fangorifi zalio ahe gahenia andrö, ba ena'ö lö auri göi zi fakudo.
16 Ba na so ba zabölö andrö zabe'e tödö, — ba moloi lö balu-balu, na luo da'ö dania, iŵa'ö Yehowa.

Faza 3

I. Fama'ele'ö fotu Ndraono Gizeraeli fefu 

1 Mifondrondrongo daroma li andre, taroma li Yehowa, fanegu ya'ami, Iraono Gizeraeli, fanegu sato fefu, ni'ohegu miyaŵa moroi ba danö Miserayi; imane:
2 Ba niha fefu ba guli danö, ba no ha ya'ami nituyugu; andrö wa u'otu'ö ami ba lalömi andrö fefu.
3 Hadia, so zi darua, si fao ba lala, na lö samagölö ira?
4 Hadia, mundröndrö-ndröndrö zingo ba gatua, na lö ahuluania? Hadia, ifarongogö linia ono zingo, ba naha wemörö khönia, na lö hadia ia nira'unia?
5 Hadia, alau wofo ba dandraŵa tou ba danö, na tenga khönia mege lalau dandraŵa andrö? Hadia, aefa dandraŵa ba danö tou, na lö hadia zalau?
6 Hadia, lalau göi dorofe yomo ba mbanua, si lö tokea niha sato? Hadia, itörö mbanua famakao hadia ia, na tenga khö Yehowa mbörö?
7 Lö'ö! Lö ilau hadia ia Yehowa, na lö nibokainia ua tödönia, ba genoninia andrö, sama'ele'ö.
8 Na no mundröndröndröndrö zingo, ba ha niha zi lö ata'u? Ba na no muhede Zo'aya, Yehowa, ba ha niha zi lö mama'ele'ö?

 II. Nihuku Zamaria ba horöra andrö 

9 Mifarongogö ba gödo ba Gasoto ba ba gödo ba danö Miserayi, ba mimane: Mi'owuloi ami ba hili andrö, si tefasui Samaria, ba mifaigi wagua-guasa sabölö-bölö andrö ba famalangögöra awöra!
10 Lö'ö sa la'ila wolau satulö, iŵa'ö Yehowa, ya'ira andrö, sangöhöna horö ba famakao awöra, ba gödora andrö.
11 Andrö wa imane So'aya, Yehowa: Lasasagö dania danö emali, fasui manö, ba ladudugö mba'a-ba'a andrö khömi, ba nirabu dania gama-gama ba gödomi.
12 Da'ö niŵa'ö Yehowa: Si mane na ifadöni ba mbawa zingo kabalo zi dua rozi faha mbiri-biri, ba ma si sambua mburumburu, si manö dania wangorifi Iraono Gizeraeli andrö, sidadao ba Zamaria ba watalinga warate ba ba gaso Ndramaseko.
13 Mifondrondrongo ba mifaduhu'ö ba ma'uwu, iŵa'ö So'aya Yehowa,
14 Lowalangi ngahönö: Si ndruhu, na u'otu'ö Ndraono Gizeraeli ba horöra, ba ulau ba naha wame'e sumange andrö, ba Mbetieli, ena'ö ni'eŵa dandru ba naha wame'e sumange, ena'ö atoru tou ba danö.
15 Ba he omo, na baŵa deu, ba he omo, na baŵa lökhö, ba ududugö. Ba nifufu göi nomo ifö guaza; oya manö zi taya dania omo, iŵa'ö Yehowa.

Faza 4

I. Fameta'u banua Zamaria; ni'oloi'ö dania ira 

1 Mifondrondrongo ligu andre, ya'ami saŵi Mbazana ba hili Zamaria, ya'ami samakao side-ide ba samufu si numana ba sanguma'ö khö zokhö ya'ira: Faigi khönia nibaduma!
2 No fahölu Zo'aya, Yehowa, ba wa'asalaŵania andrö, no imane: Hiza, irugi baŵa dania khömi, nidöni yaŵa ami ba khaikhai, ba nga'ötömi, ba ba gai gi'a.
3 Ba mitörö zatöla göli, we'amöi baero mbanua, idölö ia zamösana, ba tetibo ami ba Haramono.

 II. Lö nifalalinira era-erara ba wotu andrö mege 

4 Mi'ae ba Mbetieli ba misao'ö horö, ba ba Giligala, ba mi'oya'ö wanao horö. Mibe'e zumange nitaba andrö khömi, na mahemolu mbanua, ba ba zi dua wongi, ba mibe'e zi sambua ni'ofulu andrö khömi.
5 Mitunu manö roti ni'aisöni, sumange fangandrö saoha gölö, ba mi'ao ba niha sato, ena'ö labe'e game'ela saoha gölö! Da'ö sa atö zomasi ami, ya'ami Iraono Gizeraeli! iŵa'ö Soaya, Yehowa.
6 Ba he ŵa'ae lö halöŵö mbohami ube'e ba mbanuami fefu, ba he ŵa'ae ambö balazo ba nahiami fefu, ube'e, ba lö'ö zui nifalalinimi era-erami, wamuli ya'ami khögu, iŵa'ö Yehowa.
7 Ba he ŵa'ae lö ube'e khömi deu mege, me tölu waŵa lö famasi na; tenga ha samuza, ba ba mbanua si sambua aekhu ba danö deu, ba ba zi sambua, ba lö'ö — nowi si sagörö, ba no si göna teu, ba ba zi sagörö, ba mate zinanö, me lö si göna ia —
8 ba he ŵa'ae tenga ha samuza, ba dombua banua, tölu banua na, zondröni ya'ira ba mbanua si sambua, ba wamadu idanö, si lö'ö sa atö döhö fa'owökhi dödö, ba lö'ö zui nifalalinimi era-erami, wamuli ya'ami khögu, iŵa'ö Yehowa.
9 No u'otu'ö ami fa'akhozi ngalai wakhe ba fa'ongaö; ba tamo zi manga zinanö ba kabumi soya andrö ba ba kabu nagu, ba he ara khömi ba he zai, ba la'a. Ba lö'ö zui nifalalinimi era-erami, wamuli ya'ami khögu, iŵa'ö Yehowa.
10 Ba no ufatörö khömi wökhö waba, si mane ba Ndrawa Miserayi no; no ubunu si'öli zabölömi, lö lai wa no lahalö göi kudomi, ba no ufa'amöi miyaŵa ba nikhumi wa'aböu golombaseŵami andrö. Ba lö'ö zui nifalalinimi era-erami, ba wamuli ya'ami khögu mena'ö.
11 Ba no ubali'ö ami, si mane me ibali'ö Zodoma ba Gomora Lowalangi, ba tobali timba ndrundrunga nisöbi ba galitö ami. Ba lö'ö zui nifalalinimi era-erami, ba wamuli ya'ami khögu mena'ö.

 III. Famarou tödö zui, ba wangawuli ba zi sökhi 

12 Andrö wa ulau khömi da'ö, ya'ami Iraono Gizeraeli: — ba me umanö dania khömi, ba mifa'anö ami, ya'ami Iraono Gizeraeli, ba wangondrasi Lowalangimi!
13 Hiza sa, so zamösa, samazökhi hili mege ba somböi angi, sama'ele'ö ba niha hadia ba dödönia, samali'ö sogömi-gömi fa'amoluo, ba sanawö hili ba guli danö, — Yehowa, Lowalangi ngahönö döinia.

Faza 5

I. Fange'esi Iraono Gizeraeli 

1 Mifondrondrongo ligu andre, fange'esigu ya'ami, ya'ami Iraono Gizeraeli!
2 No alau nono alawe andrö soi Ndraono Gizeraeli, ba tebai maoso sa'ae. No mutuli'ö tou ia ba danöra tou, ba lö samazaŵa ya'ia!
3 Da'ö sa niŵa'ö Zo'aya, Yehowa: Ba mbanua andrö, si hönö sabölö, ba hato otu zi tosai dania, ba ba zi otu sabölö mege, ba hato fulu zi tosai dania, ba mbanua Ndraono Gizeraeli.

 II. Famarou tödö, ba wangalui So'aya 

4 Da'ö sa niŵa'ö Yehowa ba mbanua Ndraono Gizeraeli andrö: Misofu ndra'odo, ena'ö auri ami!
5 Ba böi mi'alui Mbetieli andrö! Böi mi'ae ba Giligala ba böi misaŵa Mbereseba! Giligala andrö sa, ba ni'oloi'ö dania, ba Betieli, ba nifufu.
6 Mi'alui Yehowa, ena'ö auri ami! Fa böi ihawui mado Yosefo, timba galitö, si manga-manga hadia ia, si lö samunu, ba Mbetieli; ya'ia andrö,
7 somböi "zara" andrö ba "si tölu" (döfi) samali'ö fa'amoluo si bongi, sogömi-gömi sibai, ba samali'ö si bongi si moluo; si no humede ba nasi mege, ena'ö inönöi guli danö: Yehowa döinia!
8 Sangasogö famakiko zabölö, si lö mudöna-döna, ba he fa'adudu mbanua saro.
9 Ya'ira andrö, samali'ö safeto sibai huku satulö, ba samila'ö lala.

 III. Fanegu fa'atefuyu dödö Ndraono Gizeraeli 

10 Si fatiu tödö ira ba zolohe ba lala huhuo, ba kato, ba la'ogorofi zolau si duhu.
11 Me no sanguhundragö si numana ami, ba me mitema khöra mbuala, bua nowi, ba alakha milau nomo kara nitoto, ba lö tola mi'onahia; ba alakha mifazökhi kabu nagu omasiö, ba lö tola mibadu nösi mbua.
12 Noa sa aboto ba dödögu: no fahöna golalöŵami ba no oya sibai horömi! Mifakao zi lö horö ba manga gana'a ami ba mifalangögö zi numana, ba kato.
13 Andrö wa lö hede-hede zatua-tua, ba götö da'e, me no götö si lö sökhi.

 IV. Famarou tödö zui ba wamalalini era-era 

14 Mi'alui zi sokhi, ba böi si lö sökhi, ena'ö auri ami! Awena dania itolo ami Yehowa Lowalangi ngahönö, si mane niŵa'ömi.
15 Mi'ogorofi zi lö sökhi ba mi'omasi'ö zi sökhi; böi mifuyu'ö huku, ba kato! Ma atö ihakhösi tödö zi tosai mado Yosefo Yehowa, Lowalangi ngahönö!

 V. Fameta'u: no hatö fanguhuku ya'ira 

16 Andrö wa imane Yehowa, Lowalangi ngahönö, So'aya: Dozi olayama dania, ba fege-ege, lamane ba newali fefu: Alai ndra'o! alai ndra'o! Sangahalö ba danö, ba humede dania ba zi no to'ölö ba wege-ege ba wa'abu dödö ba ba wange'esi,
17 ba dozi kabu nagu misa, ba fege-ege dania, na utörö ami, iŵa'ö Yehowa.
18 Alai zomasi na alio irugi baŵa andrö khö Yehowa! Hadia guna mbaŵa andrö khö Yehowa khömi? Fa'ogömi-gömi dania ia, ba tenga haga!
19 Hulö zi falukha berua, na no moloi ia ba zingo, ba nidou ulö, na no irugi yomo, ba na itufa tangania dowa.
20 Hiza, fa'ogömi-gömi dania mbaŵa andrö, khö Yehowa, ba tenga haga; sogömi-gömi, ba tenga sihaga!
21 Anuzu dödögu gowasami andrö, lö ba dödögu, tebai u'ago gowuloami.
22 Na mibe'e khögu zumange nitunu ba ame'elami andrö, ba no tenga somasido; ba sumange fangandrö saoha gölö, ono zaŵi nibula andrö khömi, ba lö'ö na'i ufaigi.
23 Aröu'ö khögu wakoresa andrö, fanunömö; li mbiola andrö khöu, ba lö omasido urongo!
24 Ba ena'ö na mangumbu-ngumbu zatulö lala, timba nidanö; ba huku satulö, ba ena'ö na timba mbombo, si tebai ogo'ö!
25 Hadia, no mibe'e khögu zumange nitaba ba ame'ela, ba danö si mate no, si öfa wulu fakhe wa'ara; ya'ami Iraono Gizeraeli?
26 Ba mi'osa'ö Zikuti andrö, razomi, ba Kewana andrö, Lowalangimi, famaedo andrö khömi, nifazökhimi!
27 Ba ube'e ni'oloi'ö ami, amaedola nitibo'ö, irugi ba zi tambai Ndramaseko, iŵa'ö Yehowa — Lowalangi ngahönö döinia.

Faza 6

I. Fanegu Siona ba Samaria 

1 Alai zi lö mangabusi tödö hadia ia ba hili Ziona, ba si no ahono-hono manö ba hili Zamaria, si no sebua töi ba zi a'a soi andrö, ba ni'ondra'ondrasi ma'uwu Gizeraeli!
2 Mi'ae ba Galene, ba mifakhölö ami ba mi'otarai da'ö, ba mirugi Hamata sebua, ba mi'ae mitou ba Gata, ba danö Ndrawa Wilisiti: Hadia, si sökhi ami, moroi ba mbanua da'ö, ba hadia, ebua danömi, moroi ba danöra?
3 Ya'ami, sanguma'ö tödöra, aröu na sa mbaŵa si lö sökhi, ba sangahatö'ö dadaoma horö.
4 No farate ifö guaza waratera, ba lafadölö ira ba gasora; ono mbiri-biri satabö göra, ono mbiri-biri nikubaloi, ba ono zaŵi moroi ba kandra.
5 Si fakore ira, na telau mbiola nitika, ba lawai nifolau Dawido wolaura biola.
6 Mako zumange la'amadugö wamadu agu, ba labayoini ira fondrege zi sökhi wanikha, ba fökhö ma'uwu Yosefo andrö, ba lö la'abusi tödö!
7 Andrö wa si a'a ni'oloi'ö sa'ae ira, ba tebato wa'iki zi no mamadölö ya'ira ba zalo.

 II. Fameta'u: so wotu dania 

8 No fahölu Zo'aya, Yehowa, iŵa'ö Yehowa, Lowalangi ngahönö, [imane]: Ogoro ndra'odo wayaŵasa ma'uwu Yakobo, anuzu, dödögu hatira andrö, ba ululu mbanua andrö, fabaya ösinia.
9 Ba na dafulu dania zi tosai niha ba nomo heza, ba ahori mate ira.
10 Ba na ihalö dania ira sahatö khöra, sogo'ö ya'ira, ba wangeheta yomo, ba na imane khö zi so si bakha ba mbate'e side-ide: Hadia, so na nawöu? ba na imane da'ö: Lö'ö, ba imane: Böi hede-hede! Lö töla sa latötöi döi Yehowa.
11 Hiza sa, ibe'e goroisa Yehowa, ba idudugö nomo sebua ba irasa zide-ide.
12 Hadia, latörö dete gara kudo, ba hadia, ta'ila tabe'e sanguhundra asi zaŵi? Me no mibali'ö langu huku, ba me no mibali'ö safeto sibai mbua-bua wa'atulö.
13 Omuso dödömi zi lö boto, mimane dödömi: Moroi ba wa'abe'eda, wa no sabölö ita!
14 Ba hiza, ya'ami Iraono Gizeraeli — iŵa'ö Yehowa, Lowalangi ngahönö — u'asogö sa'ae khömi soi samakao ya'ami, i'otarai ba lala ba Hamata, irugi mbombo andrö ba danö si mate.

Faza 7

I. Angilata Gamosi, tölu ngawalö 

1 Da'e nifa'ele'ö Zo'aya Yehowa khögu: So nono damo, me ibörötaigö auri zinanö ba nowi sebolo, ba so zarakha mo'ahonoa fa'ebua, me no aefa ifaguti'ö mbua mbiri-biri khönia razo.
2 Ba me no ahori la'a mbulu ndru'u ba danö, ba mangandrö ndra'o, umane: He So'aya, Yehowa, be'e aefa horö! Heza lasöndra wangorifi ma'uwu Yakobo? No si numana sibai ira!
3 Ba mangesa dödö Yehowa. Böi! iŵa'ö Yehowa.
4 Ba da'e [zui] nifa'ele'ö Zo'aya Yehowa khögu: Iŵa'ö wanuwö galitö So'aya, Yehowa. Ba i'a nasi sebua alitö; ba me i'a ena'ö dana khö Yehowa,
5 ba mangandrö ndra'o, umane: He So'aya, Yehowa, böda! Heza lasöndra wangorifi ma'uwu Yakobo? No si numana sibai ira!
6 Ba mangesa dödö Yehowa. Böi! iŵa'ö Yehowa.
7 Ba da'e [zui] nifa'ele'ö Zo'aya, Yehowa, khögu: No so ba dete göli kara, sadölö fesindro, Zo'aya, ba no so ba dangania zimo (fanimba, na adölö)
8 Ba imane khögu Yehowa: Hadia ni'ilamö, Amosi? Ba umane: Simo. Ba imane So'aya: Hiza, ulau zimo ba hunö mbanuagu Iraono Gizeraeli; lö'ö sa'ae ufuli ube'e aefa horöra!
9 Nidudugö ine hili-hili andrö ba ma'uwu Giza'aki, ba nifufu ni'amoni'ö andrö ba ma'uwu Gizeraeli; ba ba zi samba omo ndra Yerobeamo, ba utema ulau zi'öli!

 II. I'adugö ia khö razo Amasia, ba itimba ia 

10 Ba ifatenge zinenge Amasia, ere ba Mbetieli, khö Yerobeamo, razo Ndraono Gizeraeli, imane: Amosi andrö, ba ifawe'e ma'uwu Gizeraeli, ba wolaŵa ya'ugö; tebai itaha tanö huhuonia andrö fefu!
11 Da'ö sa niŵa'ö Gamosi: Ba mbawa zi'öli mate Yerobeamo, ba Iraono Gizeraeli, ba lö zi lö mu'oloi'ö dania, aheta ira ba danöra.
12 Ba imane Amasia khö Gamosi: He sangi'ila, faoso! oloi, saŵa danö mado Yuda! Ba da'ö alui göu, ba ba da'ö möi'ö sama'ele'ö!
13 Ba ba Mbetieli, ba lö tola sa'ae möi'ö sama'ele'ö! me no ni'amöni'ö khö razo da'e, osali zato fefu khö razo.

 III. Fama'ele'ö ba khö Gamasia andrö 

14 Ba itema li Gamasia Amosi, imane: Tenga sama'ele'ö ndra'odo ba tenga göi ono zekola zama'ele'ö, kubalo zaŵi ndra'odo a'ine, ba si so kabu ara.
15 Ba no ihalö ndra'odo Yehowa, no ihetado kubalo, ba no imane khögu Yehowa: Ae'e, ba iagö sama'ele'ö ba mbanuagu Iraono Gizeraeli.
16 Ba fondrondrongo sa'ae li Yehowa: Ya'ugö, ba ömane: Lö tola ö'iagö sama'ele'ö ba Ndraono Gizeraeli, ba lö tola ölau huhuo ba ma'uwu Giza'aki!
17 Andrö wa imane Yehowa: Fo'omou, ba si tobali sohorö, ba mbanua, ba onou matua ba onou alawe, ba si mate ba mbawa zi'öli. Tanöu, ba lasu'a sinali, wamaosa ya'ia, ba ya'ugö, ba ba danö si ra'i-ra'iö mate'ö. Ba Iraono Gizeraeli, ba lö zi lö mu'oloi'ö dania, aheta ira ba danöra.

Faza 8

I. Angilata: Daga so'ösi bua geu sasoso 

1 Da'e nifa'ele'ö Zo'aya Yehowa khögu: Hiza ndraga so'ösi bua geu sasoso.
2 Ba isofu khögu, imane: Hadia ni'ilau Amosi? Ba umane: Daga so'ösi bua geu sasoso! Ba imane khögu Yehowa: Irugi dania baŵa wangozaragö bua geu ba mbanuagu Iraono Gizeraeli andrö; ba lö'ö sa'ae ufuli ube'e aefa horöra!
3 Ba sege-ege dania zanunö, ira alawe andrö, ba gödo misa, na luo da'ö, iŵa'ö So'aya, Yehowa. Fahöna mboto zi mate! Lafazawili manölö hede-hede!
4 Mifondrondrongo da'e, ya'ami solohi si numana ba samakiko sebua famakao ba danö, wanguma'ö tödömi:
5 Ha wa'ara aefa wasulöna, ena'ö tola ta'amawa mbua nowi, ba ha wa'ara aefa luo sabato, ena'ö tola tabokai naha wakhe, ba ena'ö ta'ide-ide'ö lauru, ba ena'ö ta'ebua'ö zaga ba tafaigi waliera falimosa, ba wolimo niha,
6 ba ena'ö ta'öli niha side-ide; tabe'e gana'a, ba si safasa badagahe tabe'e böli zi numana, ba ena'ö ta'amawa göi damböni.

 II. No ihonogöi Yehowa wamakiko banuania andrö 

7 No fahölu Yehowa, ba wangebua döi ma'uwu Yakobo andrö, no imane: Si ndruhu, lö'ö manö olifudo zambalö, nilaura andrö!
8 Hadia, lö muheu danö ba zi mane da'ö, ba hadia, lö abu dödö dozi sonahia ba detenia? hadia, lö manöi ena'ö danö ma'asagörö, si mane Nilo, ba ifuli alö, si mane Nilo ba danö Miserayi?
9 Ba na luo da'ö — iŵa'ö So'aya, Yehowa — ba na laluo aekhu luo ube'e, ba ba zi ma'ökhö ufatörö wa'ogömi-gömi, ba guli danö.
10 Owasami, ba ubali'ö fa'abu dödö, ba fanunömi fefu, ba ubali'ö fange'esi; dozi löwi-löwi, ba molembe lembe ba wa'abu dödö, ba dozi högö, ba nitöwö ube'e. Tobali amaedola wange'esi ono matua si ha sambusambua, ube'e, ba amozuania, ba si mane baŵa safökhö sibai.
11 Hiza, irugi baŵa dania — iŵa'ö So'aya Yehowa — ba ufatörö ba danö lofo mbanua, tenga fa'olofo ba gö, ba tenga fa'owökhi dödö ba nidanö, fa'olofo ba wamondrongo li Yehowa a'ine, ba tobali lafangörö ira,
12 i'otarai nasi si sambua, numalö ba zi sambua, ba latöröi danö, i'otarai moroi yöu, numalö ba gatumbukha luo, ba wangalui taroma li Yehowa; ba lö lasöndra!
13 Ba na luo da'ö, ba ono matelö nono alawe si sökhi bawa ba iramatua sabölö, ba wa'owökhi dödö!
14 Ya'ira andrö, same'e hölu olalöŵa Zamaria andrö, wanguma'ö: "Ba wa'aduhu wa'auri Lowalangimi andrö, ya'ami — banua Dano!" ba: "Ba wa'aduhu wa'auri Lowalangimi andrö, ya'ami — banua Mbereseba!" — tegaölö tou ira, ba lö lafuli maoso.

Faza 9

I. Angilata: Adudu gosali, ba te'oloi'ö mbanua 

1 Ba u'ila Zo'aya, si iagö ngai naha wame'e sumange, ba imane: Bözi högö [daru nahe] andrö, ena'ö muhisi mbuatö, rasa, [ekhugö] ba högöra, fefu! Nga'ötöra, ba ububunu si'öli, samösa böi moloi, samösa böi i'orifi ia.
2 Ba he banua tou lasaŵa, ba ihalö ira ba da'ö tangagu, ba he miyaŵa ba mbanua si yaŵa möi ira, ba utuli'ö si tou ira moroi ba da'ö.
3 Ba na labini'ö ira ba zuzu hili Garemeli, ba u'alui ira ba da'ö, ba uhalö ira. Ba he si tou ba doyo nasi labini'ö ira, fa böi u'ila ira, ba ufatörö gulö ba da'ö, sondrou ya'ira.
4 Ba na möi ni'oloi'ö ira, emalira moroi furi, ba uŵa'ö zi'öli ba da'ö, famunura; ba unehegö ira ba zi lö sökhi, ba tenga ba zi sökhi!
5 Ba ya'ia So'aya, Yehowa ngahönö, na ibaya danö, ba alau, ba abu dödö dozi sonahia ba detenia, ba manöi danö ma'asagörö, si mane Nilo, ba ifuli alö, si mane Nilo ba danö Miserayi.
6 Ba mbanua si yaŵa ilau mbate'e khönia, ba ba guli danö itaru'ö nöu khönia, no humede ia ba nasi ba no ifaduwa ba guli danö misa — Yehowa döinia.

 II. Fama'ele'ö, tefuli tetaru'ö dania nose Dawido andrö, si no adudu 

7 Hadia, tenga si mane Dawa Gaitiofia ami khögu, ya'ami Iraono Gizeraeli? iŵa'ö Yehowa. Hadia, lö ni'ohegu miyaŵa Iraono Gizeraeli moroi ba danö Miserayi, ba Dawa Wilisiti moroi ba Gafora, ba Dawa Garamo moroi ba Giri?
8 Ba hiza, ba inehegö mbanua sebua horö andrö So'aya, Yehowa; ba uhori ba guli danö. Ba lö'ö sa ufalua sibai wangohori ma'uwu Yakobo andrö, iŵa'ö Yehowa.
9 Hiza sa, ube'e li dania, ena'ö lasikhi ma'uwu Yakobo, ba niha baero fefu, timba na lasikhi damböni ba data, ba sambua ngawua lö aekhu ba danö.
10 Ba mbaŵa zi'öli mate dozi si so horö ba mbanuagu, sanguma'ö tödöra: "Lö ikhamö ita famakiko, lö ihawui ita!"
11 Ba na luo da'ö, ba ufuli utaru'ö nose Dawido andrö, si no adudu, ba ufuli u'a'azökhi zadudunia; adudulania, ba ufuli ufasindro, ba ufuli u'otomosi, si mane ba götö föna.
12 Ena'ö labe'e barö mbawara zi tosai Iraono Gedomo, ba soi bö'ö fefu, ba nitötöi töigu mege — iŵa'ö Yehowa, solau da'ö dania.
13 Ba irugi baŵa dania, iŵa'ö Yehowa, ba ikhamö zamasi samaku, ba ikhamö zolazi bua nagu sanaru; ba mowöi ösi nagu hili misa, ba mangulu hili-hili fefu.
14 Ba ufuli u'azökhi mbanuagu Iraono Gizeraeli, ba tobali na lafuli lataru'ö mbanua si no adudu, ba la'onahia göi, ba na lafazökhi kabu nagu, ba labadu göi nösi mbua, ba na latanö geu sowua, ba la'a göi mbuania.
15 Ba amaedola utanö ira ba danöra, fa böi sa'ae adeha ira ba danöra andrö, nibe'egu khöra, iŵa'ö Yehowa, Lowalangiu.

OBADIA

Faza 1

I. Fanegu Iraono Gedomo 

1 Fama'ele'ö khö Gobadia. Da'ö niŵa'ö Zo'aya, Yehowa, ba khö Ndraono Gedomo andrö: No marongo duria khö Yehowa, ba no mufatenge zinenge ba niha baero, [no imane]: Talabu, möi ita manuwö ya'ira!
2 Hiza, uhöndrögö tou ndra'ugö, ba ngai soi bö'ö, ni'ositengagö manö ndra'ugö dania.
3 No ifowöhö ndra'ugö tödöu si fayaŵa andrö, no amaedola zi so omo ba dete gara ba hili ndra'ugö, ba dadaoma si no alaŵa yaŵa, no ömane dödöu: "Ha niha zanuli'ö tou ya'odo!"
4 Ba he no ba zalaŵa yaŵa öbe'e gazunimö, si mane moyo, he ba ngai ndröfi si yaŵa öbe'e, ba utuli'ö tou ndra'ugö moroi ba da'ö, iŵa'ö Yehowa.
5 Na möi yomo khöu zanagö, si farabu ba zi bongi — ba no nifakao sibai ndra'ugö — ba ha ndrohu-ndrohu zomasi ira sa atö la'oloi'ö. Ba na möi ba kabumö zaneteu bua nagu, ba hadia, lö lasaigö wo'uwo'u?
6 Ba no mubu'ai sibai nomo ma'uwu Gezau, irugi wondrege mbini-mbini!
7 Latimba ami dozi si fa'awö khömi mege, lö lafa'amöi ba danöra ami; lalimo ami si no fahuwu khömi mege, lahöndrögö ami; si no manga gömi mege, ba lalau dandraŵa khömi, si lö oroma.
8 Hiza, na luo da'ö — iŵa'ö Yehowa — ba uhori zatua-tua ba Ndraono Gedomo, awö wa'aboto ba dödö ba hili ma'uwu Gezau.
9 Satalö tödö dania zabölö andrö khömi, ya'ami, banua Dema, ena'ö samösa lö tosai dania niha ba hili ma'uwu Gezau, ena'ö ahori, ba wasöndrata andrö.
10 Si tehawu fa'aila dania ndra'ugö, börö horöu andrö khö nakhiu Yakobo, ba nihori ndra'ugö, si lö fulitö.
11 Me luo möi'ö udunia, me luo la'oloi'ö gana'ania niha bö'ö, me atu'a ba mbanuania Ndrawa, ba me fadahö-dahö ira ba Yeruzalema, ba no so göi ndra'ugö, hulö na awöra ndra'ugö.
12 Böi omusoi'ö dödöu, ba mbaŵa wamakao andrö, khö nakhiu, ba mbaŵa wa'ate'ala andrö khönia. Böi owua-wua dödöu ba mado Yuda andrö, na baŵa wa'atekikora; böi ömanö wamaboka bawau, na baŵa wa'atosasa khöra.
13 Böi törö mbawa göli mbanuagu, na baŵa wamakao khöra; böi omuso dödöu göi ba wamakaora, na baŵa wamakao khöra, ba böi babaya zi so khöra, na baŵa wamakao khöra.
14 Böi iagö wabaliŵa lala, ba wamunu soloi, banuara, ba böi ra'u zoloi andrö, na baŵa wa'atosasa!
15 Noa sa ahatö mbaŵa andrö khö Yehowa, ba niha baero fefu [baŵa wanguhuku]. Tesulöni khöu nilaumö andrö, mangandrauli ba högöu wolaumö!
16 Si mane famadumi mege ba hili ni'amoni'ö andrö khögu, si manö dania wamadu niha baero fefu, si lö aetu; mamadu ira ba mangohofo, ba tobali si mane si lö mangila haga zi moluo!

 II. Amabu'ula li: fangorifi ba Ziona 

17 Ba ba hili Ziona, ba so wangorifi, ba "ni'amoni'ö" döinia, ba la'okhögö dana khöra ma'uwu Yakobo.
18 Tobali alitö nga'ötö Yakobo, ba hola-hola galitö nga'ötö Yosefo. Ba ma'uwu Gezau, ba tobali töla wakhe soköli, ba ira'i alitö no mege, ba i'a, ba tobali lö hadia ia zi tosai nga'ötö Gezau; me no moroi ba li Yehowa.
19 Banua tanö raya andrö zangokhögö hili Ndraono Gedomo, ba banua ba zalo'o zangokhögö tanö Ndrawa Wilisiti; ba he benua mado Gerefayi, ba he benua Zamaria, ba la'otanö, ba mado Mbeniyami zangai tanö Gileadi.
20 Ba Iraono Gizeraeli ni'oloi'ö mege, banua saro andre, ba la'okhögö danö Ndrawa Gana'ana, irugi tanö ba Zarefa, ba ni'oloi'ö, banua Yeruzalema, si so ba Zefarada, ba la'okhögö mbanua tanö raya.
21 Sangorifi zanaŵa hili Ziona, ba wamatörö huku ba hili ma'uwu Gezau, ba khö Yehowa wa'arazo.

YONA

Faza 1

I. Humede Lowalangi khö Yona; moloi Yona 

1 Ba humede Yehowa khö Yona, ono Gamita'i, imane:
2 Faoso, ae ba Niniwe, banua sebua andrö, ba angombakha khöra; noa sa irugi ndra'o, ba da'e si yaŵa horöra andrö!
3 Ba maoso Yona, ba woloi khö Yehowa, isaŵa Darisi ena'ö. Ba irugi si tou Yafo, ba isöndra nowo, sanaŵa Tarisi. Ba ibe'e wanofa, ba möi ia yaŵa, ba wefao khöra ba Darisi, ba woloi khö Yehowa.

 II. Bade, sata'u zoloyo 

4 Ba ifatörö nangi sabe'e ba nasi Yehowa, tobali bade sabölö-bölö, ba nasi, hato ma'ifu tö, ba aboto nowo.
5 Ba ata'u sibai zolohe owo, ba i'angaröfi li Lowalanginia zamösana. Ba latibo'ö ba nasi gama-gama ba nowo, ena'ö aoha. Ba no möi si tou Yona, ba wondrege si tou ba nowo, no ifadölö ia, ba mörö sibai.
6 Ba möi khönia Nakoda, imane khönia: Hadia khöu da'ö, wa mörö'ö? Faoso, angaröfi li Lowalangimö! Ma atö itörö tödö Lowalangi da'ö ita, fa böi ahöndrö ita!
7 Ba faoma lamane khö nawöra: Talabu, talau fadahö-dahö, ena'ö tasöndra, ha niha mbörö, wa göna ita famakao andre! Ba me fadahö-dahö ira, ba Yona zi göna.
8 Ba lamane khönia: Ombakha'ö khöma, ha niha mbörö, wa göna ita famakao andre: Hadia halö-halöŵöu, ba heza ö'otarai? Ha banua ba ha soi ndra'ugö?
9 Ba imane khöra: Niha Heberaio ndra'odo, samosumange Yehowa, Lowalangi zorugo, somböi asi ba tanö sabe'e.
10 Ba ata'u sibai niha andrö, ba lamane khönia: Hadia nilaumö andrö? Noa sa larongo niha andrö, wa no soloi khö Yehowa ia, me no i'ombakha'ö khöra.
11 Ba lasofu khönia, lamane: He mawisa khöu, ena'ö tebato mbade andre khöda? Itugu manö ebua ndrulu.
12 Ba imane khöra: Mituyu ndra'o ba mitibo'ödo ba nasi, ba ahono khömi nasi. Noa sa aboto ba dödögu, wa no ya'odo mbörö, wa göna ami bade sabölö-bölö andre!

 III. Latibo'ö ia ba nasi ia 

13 Ba laforege niha andrö, ba wolohe ba labua owo, ba tebai; me itugu manö abölö-bölö mbade andrö khöra.
14 Ba la'angaröfi li Yehowa, lamane: He Yehowa! Böi be'e tekiko ndra'aga, börö noso niha andre, ba böi be'e ba huluma ndro zi lö horö! Noa sa ölau zomasi ndra'ugö, ya'ugö Yehowa!
15 Ba latuyu Yona, ba latibo'ö ba nasi; ba döhö mbade.
16 Ba ata'u sibai niha andrö Yehowa, labe'e khönia zumange nitaba ba lafabu'u na khönia.

Faza 2

Itölö Yona i'a, mangandrö ia ba i'uta'ö ia i'a andrö 

1 Ba ifatörö gi'a sebua Yehowa, ba wanölö Yona. Ba tölu ngaluo ba tölu mbongi Yona ba dalu gi'a.
2 Ba mangandrö Yona ba dalu gi'a andrö khö Lowalanginia Yehowa, imane:
3 "Ba wa'atosasagu andre u'angaröfi li Yehowa, ba no itema ligu; moroi ba dalu mbanua tou mu'ao ndra'o, ba no öfondrondrongo ligu.
4 No ötibo'ö ba namö ndra'odo, ba dalu nasi, ba no te'u'u ndra'o hou, no ihawui ndra'o hou ba dulu andrö khöu, fefu.
5 No umane sa'ae dödögu: No tetibo ndra'odo, lö'ö sa'ae öfaigido! Hadia, ifuli maö u'ila gosali andrö khöu, ni'amoni'ö?
6 No te'u'u ndra'o asi, irugi nosogu, no ifasui ndra'o hou, no iböbö högögu du'u ba nasi.
7 No numalö si tou ndra'o ba wondrege dayadaya hili; ilazi ndra'o tanö, si lö mamalö-malö. Ba no ösöbi yaŵa nosogu, moroi ba gohokoho, ya'ugö Lowalangigu Yehowa!
8 Me no aragu-ragu bakha dödögu, ba itörö tödögu Yehowa, ba irugi ndra'ugö fangandrögu, ba gosali andrö khöu, ni'amoni'ö.
9 Si olembai adu faya andrö, ba la'ositengagö wa'ebua dödö andrö, si falukha ira ena'ö.
10 Ba ya'odo, ba u'ebua'ö ligu wangandrö saoha gölö khöu, ufosumange ndra'ugö; hadia nifabu'ugu, ba ubu'a: khö Yehowa i'otarai fangorifi!"
11 Ba ibe'e li khö gi'a andrö, Yehowa, ba i'uta'ö baene Yona.

Faza 3

I. I'ombakha'ö wa'atekiko Niniwe Yona 

1 Ba ifuli humede Yehowa khö Yona, imane:
2 Faoso, ae ba Niniwe, banua sebua andrö, ba turiagö khöra niŵa'ögu khöu.
3 Ba maoso Yona, möi ia ba Niniwe, i'o'ö niŵa'ö Yehowa khönia. Ba no banua sebua sibai Niniwe andrö, tölu ngaluo fofanö wa'anau.
4 Ba ibörötaigö Yona itörö newali mbanua, ma'ökhö fofanö, mangombakha ia, imane: Hato öfa wulu wongi, ba adudu Niniwe!

 II. Mangalulu mbanua Niniwe andrö ba ihakhösi tödö ira Lowalangi 

5 Ba faduhu dödö mbanua Niniwe khö Lowalangi, laŵa'ö wamoni ba la'obaru mbaru ba wa'abu dödö, he satua ba he iraono.
6 Ba me irongo duria andrö razo Niniwe, ba maoso ia, iröi dadaoma razo, iheta mbarunia baru sebua, ihalö balu-balunia mbaru ba wa'abu dödö; ba mudadao ia bawu.
7 Ba ifatenge zihede ba mbanua Niniwe, imane; Da'ö goroisa razo ba oroisa nawönia salaŵa: Böi manga niha ba he urifö, he saŵi, ba he biri-biri; lö tola möi ba ndru'u, ba lö tola labadu nidanö.
8 La'obaru mbaru ba wa'abu dödö — he niha, ba he urifö — ba laforege wangaröfi li Lowalangi, ba iböhöli mbua-buania si lö sökhi andrö zamösana awö horö andrö, si no falemba ba dangara.
9 Ma atö alulu dödö Lowalangi, ma aröuröu ba dödönia, ma alö wönunia, fa böi tekiko ita!
10 Ba me i'ila wolaura Lowalangi, wa laböhöli mbua-buara si lö sökhi andrö, ba aröuröu ba dödö Lowalangi wamakiko andrö niŵa'önia, fameta'u ya'ira, ba lö ifalua.

Faza 4

I. Itahigö Lowalangi Yona ba wa'ahakhö dödönia andrö 

1 Ba abao sibai dödö Yona, mofönu ia.
2 Ba mangandrö ia khö Yehowa, imane: He Yehowa, ya'ia da'ö niŵa'ögu, me sodo ba khöma na, ba da'ö mbörö woloigu, me usaŵa Darisi ena'ö, fa böi si manö! Noa sa aboto ba dödögu, wa no Lowalangi sebua tödö ba sahakhö tödö ndra'ugö, si lö alio-lio mofönu ba si no fahöna fa'asökhi dödö, awö wa aröuröu ba dödöu dania wamakiko andrö [niŵa'öu]!
3 Ba etu'ö manö sa'ae nosogu, ya'ugö Yehowa, sökhi sa na matedo, moroi na aurido!

 II. I'ailasi Yona Lowalangi, ibe'e famaedo lafandru andrö 

4 Ba imane Yehowa: Hadia, si ndruhu, so mbörö wönumö andrö?
5 Ba iheta ia yomo ba mbanua Yona, tou mbanua i'iagö, tanö ba gatumbukha luo. Ilau nose khönia ba da'ö, ba mudadao ia baose andrö, ba lumö, ba wamaigi hadia nifatörö Yehowa ba mbanua andrö.
6 Ba ifatumbu'ö lafandru Yehowa, Lowalangi; manöi, yaŵa Yona, ena'ö telumö högönia, ba ena'ö döhö walösökhi-sökhi dödönia; ba omuso sibai dödö Yona lafandru andrö.
7 Ba me moluo, me mahemolu ö, ba i'asogö gukuö Lowalangi, sanögi töla lafandru, ba aleu.
8 Ba me tumbu luo, ba ifatörö nangi timu, angi lökhö, Lowalangi, ba ihandro högö Yona sino, ba atata sibai dölania. Ba omasi ia mate, imane: Sökhi na matedo, moroi na aurido!
9 Ba imane Lowalangi khö Yona: Hadia, si ndruhu, so mbörö wönumö, ba lafandru andrö? Ba imane: Tenga si lö börö, na mofönu ndra'odo, irugi wa'amategu!
10 Ba imane Yehowa: Ya'ugö, ba no sahakhö tödö lafandru andrö, si lö erege dödöu ba si tenga ni'e'ebuamö; ha sara wongi wanöinia ba ha sara wongi göi wa'amatenia.
11 Ba ya'odo, ba hadia, ba lö uhakhösi tödö Niniwe andrö, banua sebua, si no töra 120.000 nono niha, si lö mangila hezo gambölö, ba hezo gabera, awö gurifö niha, soya sibai?

MIKHA

Faza 1

Fanguhuku Samaria, awö Yeruzalema.

 I. Te'etu'ö huku Zamaria awö huku Yeruzalema 

1 Da'e daroma li Yehowa andrö, niŵa'önia khö Mikha andrö, banua Moreseti, me luo razo mado Yuda Yotamo ba Ahasi ba Hisikia: niŵa'ö khönia, nitandrösaigö ba Zamaria ba ba Yeruzalema.

2 Mifondrondrongo, ya'ami niha baero, fefu! Be'e mbörö dalingau, ya'ugö tanö, fabaya ösiu! Ba akha möi si so ba mbörö Zo'aya, Yehowa, ba khömi andrö, So'aya andrö, moroi ba gosalinia andrö, ni'amoni'ö.
3 Hiza sa, mangefa ba nahiania Yehowa, möi ia mitou ba itörö misa hili ba guli danö.
4 Ba alau hili, barö gahenia ba asila zalo'o, timba zigusigu ba galitö ba timba nidanö, moroi yaŵa ba hili.
5 Börö da'ö fefu, ba olalöŵa ma'uwu Yakobo, awö horö Ndraono Gizeraeli andrö. Hadia golalöŵa ma'uwu Yakobo andrö? Hadia, tenga Samaria andrö? Ba hadia horö mado Yuda? Hadia, tenga Yeruzalema andrö?
6 Ba ubali'ö sa'ae baho gara ba mbenua Zamaria, ubali'ö naha kabu nagu. Ba karania, ba ufagaölö mitou ba zalo'ö tanö, ba u'oroma'ö dayadayania.
7 Adu nifofoe andrö khöra, fefu, ba nirasa, ba buala andrö khöra, fefu, ba nitunu ba galitö, ba he naha nadu andrö khöra, fefu, ba ubali'ö tanö si mate; me no luo zohorö mege wangöhöna ya'ia, ba si tobali luo zohorö zui dania.

 II. Fangarö-ngarö, me no adudu mbanua mado Yuda andrö 

8 Andrö wa mangarö-ngarö ndra'o, ba mege-egedo, mowaö-waö manö ndra'o, lö badagahe ba lö baru sebua; ulau mege-ege, si mane asu ana'a, ba mangarö-ngarödo, si mane fofo ondra.
9 Me no tebai nidalu-daluni zokhora andrö; irugi sa'ae mado Yuda, ikhamö mbawa göli mbanuagu andrö, irugi Yeruzalema!
10 Böi sa mifarongogö ba Gata, böi mi'ege-ege ba Ako! Ba Mbeti Afera milau gawu-gawu ba nösimi.
11 Mitörö, ya'ami banua Zafiri, si lö balu-balu, akha aila ami! Ata'u möi tou mbanua Za'ana; fege-ege Mbeti Eseli andrö zi fatimba khömi, na mi'iagö da'ö ena'ö.
12 Manizi-nizi sa'ae mbanua Maroto andrö, wangalui fangorifi; so sa wamakiko mbawa göli Yeruzalema, si otarai moroi yaŵa khö Yehowa.
13 Mifa'anö kudo, ba gureta, ya'ami banua Lakhisi! Da'ö zamobörö horö ba mbanua Ziona, me no ba khöu tesöndra lalö Ndraono Gizeraeli andrö.
14 Andrö wa öbe'e zura wangefa ba Moreseti Gata; tobali falimosa ba razo Ndraono Gizeraeli nomo ba Nakhisibi andrö.
15 Samuza tö ufatörö khömi zanuwö ya'ami, ya'ami banua Maresa; larugi dania Gadula salaŵa Ndraono Gizeraeli.
16 Fatöwö'ö mbumö, awö gambiu, börö ndraono omasiö andrö khöu, ebolo'ö zi lö bu, si mane ba wofo nazari! aheta sa ira khöu, ni'oloi'ö.

Faza 2

I. Alai zalaŵa si lö ba dödö niŵa'ö zama'ele'ö 

1 Alai zamakhai si lö atulö, ba sama'ua si lö sökhi, ba gasora [ba zi bongi], ba wamalua ya'ia, na moluo, na ha si'aikö lasöndra lala.
2 Na omasi ira mbenua, ba la'okhögö; ba na omo zomasi ira, ba lafadöni ba nawöra. Lafakao nawöra, ba lahalö manö zi so khöra; lafalangögö manö zokhö, fabaya si so khönia.
3 Andrö wa imane Yehowa: Hiza, no so ba dödögu zi lö sökhi, nilau ba mbanuagu andrö, si tebai mifadöni mbagimi, ba si tebai mifaöga mbawami ba wowaö-waö, me baŵa si lö sökhi dania da'ö!
4 Na luo da'ö dania, ba manunö niha, fango'aya ya'ami, ba latema la'e'esi ami, lamane: "Noa sa'ae! No sadudu manö mbanuada. Nisu'a sinali mbenua mbanuada, ba wamaosa! Ifadöni manö khöma! Ba niha baero ifaosa mbenuama!"
5 Andrö wa lö khöu, samatörö sinali fanu'a ba dana ba mbanua Yehowa.
6 Lamane bewera: "Böi milau deatea mbewe." "Böi lahalö teatea mbewera da'ö! Lö aetu wango'aya andrö!"
7 Hadia manö huo-huo andrö, ya'ami ma'uwu Yakobo? Hadia, si ono wönutö Yehowa, ba no si manö wolaunia? Hadia, tenga fangorifi daroma linia, tenga fangorifi zadölö tödö wanörö lalania?
8 Ba no ara sa'ae, ba molaŵa mbanuagu andrö, si fa'udu ira. Ba zanörö si lö famaudu dödö, ba sanuzu tödö fagua-guasa, ba misöbi mbaru sebua, balu-balu gameza.
9 Ira alawe mbanuagu, ba mitimba yomo ba nomora, sohahau dödöra, ba ba ndraonora, ba mifadöni naya andrö nibe'egu, ba lö mifuli.
10 Mifaoso, milabu ami! lö'ö sa tola mi'iagö da'e, börö wa'ara'i-ra'iö andrö, famakiko ba famunu.
11 Na ilimo ena'ö ndra'ugö sama ua angi ba faya, na imane ena'ö: Da mama'ele'ö ndra'o khöu: agu ba hadia ia nibadu, si mabu ita! — da'ö zama'ele'ö zi göna ba mbanua andre!

 II. Amabu'ula li, fondrara dödö 

12 Ahori u'ozaragö ami, ya'ami ma'uwu Yakobo! Ahori ufuli u'owuloi zi tosai Iraono Gizeraeli! U'orudugö ira, si mane biri-biri ba kandra, si mane nikubaloi ba mbenua, ba tobali ato sibai, siruru-ruru!
13 Ba mowaö-waö fönara zamolala ya'ira; latimba zi fatimba ba latörö manö, lasaŵa baero mbawa göli. Ba mowaö-waö fönara razora, ba Yehowa zolohe ya'ira.

Faza 3

I. Fama'ele'ö nitandrösaigö ba zalaŵa Ndraono Gizeraeli 

1 Ba no umane: Mifondrondrongo ae, ya'ami högö ma'uwu Yakobo ba ya'ami samatörö nga'ötö Gizeraeli. Hadia, tenga sangila huku ami ena'ö?
2 Laböhöli zi sökhi, ba ebua dödöra ba zi lö sökhi, labo'ai guli nawöra, ba lafaefa nagole ba döla.
3 Öra nösi mbanuagu andrö, labo'ai guli ba nösi ba lafatö döla; latatawi, si mane nibe'e bawu, si mane nagole ba mbalanga.
4 Awena dania mangarö-ngarö ira khö Yehowa, ba lö'ö sa ifondrondrongo lira, ba ibini'ö mbawania khöra, na luo da'ö, börö me no lalau zi lö sökhi.

 II. Nitandrösaigö ba zama'ele'ö andrö 

5 Da'ö niŵa'ö Yehowa ba zama'ele'ö andrö, si no molohe ba lala elungua banuagu, sanguma'ö: "Ya ahowu!" na so göra; ba si lö mame'e göra, ba lasuwö.
6 Andrö wa itörö ami si bongi, lö angilata, ba fa'ogömi-gömi, lö fangombakha lala; aekhu luo ba zama'ele'ö andrö ba ogömi-gömi khöra ba zi ma'ökhö.
7 Ba tobali si lö boto zangi'ila andrö, ba saila zama'ele'ö; dozi dania labalugö gambira, me lö itema lira Lowalangi!
8 Ba ya'odo, ba si no fahöna fa'abölö, Eheha Yehowa ba huku satulö ba fa'abe'e, ba wangombakha ba ma'uwu Yakobo fangerogöra Lowalangi, ba ba Ndraono Gizeraeli horöra.

 III. Börö zalaŵa ba ere ba sama'ele'ö andrö wa göna famakiko Yeruzalema 

9 Mifondrondrongo, ya'ami högö ma'uwu Yakobo, ba ya'ami samatörö nga'ötö Gizeraeli, sanuzu tödö ba huku satulö ba samila'ö sadölö fefu:
10 Fange'enge'e wanaru'ö Ziona khöra ba horö wanaru'ö Yeruzalema.
11 Manga gana'a zalaŵa, ba wolohe ba lala hadia ia, ba ere khöra, ba latema luo ba wamahaöra; sama'ele'ö khöra, ba no sama'ele'ö nifoluo, ba ladöna-döna khö Yehowa lamane dödöra: So sa atö ba khöda Yehowa, tebai göna famakao ita!
12 Andrö wa lafaku nowi dania Ziona, börö ami, ba Yeruzalema, ba si tobali adudula, ba hili satua eu dania hili gosali andrö!

Faza 4

I. Amabu'ula li: fa'ohahau dödö dania 

1 Ba ba götö safuria dania, ba si no modayadaya saro hili gosali Yehowa andrö, salaŵa hili ba sanalu'i hili-hili misa; ba lahurufai ia niha baero.
2 Oya soi dania zi maoso, ba lamane: "Talabu, tasaŵa miyaŵa hili Yehowa andrö, ba osali Lowalangi, ena'ö ifahaö ita ba lala andrö khönia, ba ena'ö lalania andrö tatörö!" Me ba Ziona i'otarai amakhoita andrö, ba ba Yeruzalema i'otarai taroma li Yehowa.
3 Ba oya soi dania nifatunönia huhuo, ba he ba niha baero sabölö, irugi ba zaröu, ba ya'ia zangetu'ö huku; ba labali'ö faku zi'ölira si'öli nihaogö, ba tohora, ba labali'ö fondra'a. Sambua lö soi sa'ae solohe si'öli, ba wanuwö soi bö'ö; lö'ö sa'ae lafamaha ira ba wanuwö.
4 Sahono manö dania zamösana ba lumö nagu khönia ba ba lumö marafalania, lö si keani ya'ia, me no Yehowa ngahönö zanguma'ö.
5 Ba niha bö'ö fefu, ba no töi Lowalangira khöra, ba wanörö lalara, ba khöda, ba no töi Lowalangida Yehowa, ba wanöröda lalada, götö-götö wa'ara!
6 Ba na luo da'ö, iŵa'ö Yehowa, ba u'ozaragö zi no mangahole'ö ya'ira, ba u'owuloi zi no muzaewe, fabaya si no ube'e te'ala mege.
7 Ba edöna u'orifi zi no mangahole'ö ya'ira, ba ubali'ö soi sato niha zi no muzaewe misa. Ba razora Yehowa, ba hili Ziona andrö, i'otarai da'ö, ba irugi zi lö aetu.
8 Ba ba khömö andrö, ya'ugö malige Ederi, hili-hili mbanua Ziona, ba möi khöu wa'asalaŵa föna, mangawuli khöu, fa'arazo ba mbanua Yeruzalema!

 II. Ba so na wa'afökhö ua ba mbanua Ziona andrö 

9 Hana wa si manö wangarö-ngarömö? Hadia, lö razo khömi, ba ma no mate zamobawa lala khömi, wa no göna faniri ndra'ugö, timba zadono?
10 Miköröbui ami, ya'ami Siona, ya afökhö hulumi, si mane ba zadono! Saheta yomo ba mbanua sa'ae ami, ba baero ba mbenua mörö-mörö ami, ba mirugi Mbabeli. Ba da'ö falukha ami wangorifi, ba da'ö i'efa'ö ami Yehowa, ba danga nemalimi!
11 Ba iya'e, ba no oya soi sowulo udumi, sanguma'ö: Yatumörö ira salakha khöra, ena'ö fa'omasida wamaigi-maigi Siona andrö.
12 Ba ma'ifu lö saboto ba dödöra gera-era Yehowa andrö, ba lö la'ila watahögö dödönia andrö, wa no i'owuloi ira, timba nganu'i wakhe ba golayama mbasitö.
13 Mifaoso, ya'ami banua Ziona, ba miböbörö! Ubali'ö si'öli sa'ae dandrumi, ba sa'ami, ba ubali'ö töla garamba, ena'ö oya soi mifufu. Ba ö'amoni'ö khö Yehowa nirabura andrö [mege], ba ana'ara, ba ö'amoni'ö khö Zo'aya tanö ma'asagörö.
14 Ba mi'owuloi ami, ya'ami banua nidegeni mege! No lafasui ita fari [sanuwö]. Lafalisi ue dania mbo'ö zanguhuku Iraono Gizeraeli.

Faza 5

I. Fama'ele'ö: salaŵa Mbetilekhema, salaŵa sohahau dödö mbanua 

1 Ba ya'ugö Betilekhema Eferata, noa sa abölö ide-ide ndra'ugö, ba wamadoro ya'ugö ba mbanua zalaŵa ba mado Yuda ena'ö. Ba ba khöu sa i'otarai khögu samösa, si möi samatörö Iraono Gizeraeli; me föna sa'ae mbörötania, ba götö föna sibai sa'ae.
2 Andrö wa ilulu ira, irugi luo no madono zo'ono andrö, ba irugi mangawuli niwania si tosai andrö, awö Ndraono Gizeraeli.
3 Ba da'ö dania so ia, ba ikubaloi dania ira, fa'abölö Yehowa wa'abölönia, ba ba döi Lowalanginia Yehowa, si no ebua sibai; ba tobali sahono ira; sebua sa dania ia, irugi ba wondrege danö [wa'asalaŵania].
4 Ba ya'ia dania wa'atulö! Na lasaŵa danöda Dawa Asiria, na möi ba khöda, ba dafitu tabe'e sanimba ya'ira kubalo mbiri-biri, ba daŵalu zalaŵa.
5 Da'ö dania zamatörö si'öli ba zi so ba danö Ndrawa Asiria, ba föda si no musobi lafatörö ba danö Nimerodi, ba tobali i'orifi ita, lö ibe'e ba danga Ndrawa Asiria ita, na lasaŵa danöda, na möi ba khöda.
6 Ba si tosai ma'uwu Yakobo, ba niha baero, sizaewe ba niha bö'ö, soya misa, ba tobali timba namo mbanua, timba daŵa deu, satoru ba mbulu zinanö, si lö manötöna ba niha, si lö mombaloi fa'aso niha.
7 Si tosai ma'uwu Yakobo andrö, ba niha baero, sizaewe ba niha bö'ö soya misa, ba tobali timba zingo ba gutu ndru'u, ba timba nono zingo ba ngawawa mbiri-biri, si hundra-hundra ba sanasawi na itörö, lö sangorifi.
8 Sabölö dania ndra'ugö, ba ölaŵa zamakao ya'ugö, ba ahori dania nemaliu fefu!

 II. Lö'ö sa ae fayaŵasa ba he fame'e adu 

9 Ba na luo da'ö, iŵa'ö Yehowa, ba uhori kudo khöu, ba uheta gureta,
10 banua andrö ba danöu, ba uhori, ba hati andrö khöu, ba ahori ududugö.
11 Ba elemu andrö, ba uhori ba dangau, ba sanoto, ba lö'ö sa'ae ba khömi.
12 Adu nifofoe andrö khöu ba famaedo hadia ia, ba uhori ba khömi, ba lö'ö sa'ae mangalulu ndra'ugö ba nifazökhi dangau.
13 Aseramö andrö, ba udeha khöu, ba adumö, ba ufufu.
14 Ba ulau mbalö ba niha baero andrö, si lö mamondrongo ligu, mofönudo khöra ba abao dödögu.

Faza 6

I. Huhuo Yehowa ba mbanuania 

1 Mifondrondrongo hadia niŵa'ö Yehowa: Faoso, fatunö huhuo ba zanehe hili, ena'ö irongo limö bawö andrö!
2 Mifondrondrongo, ya'ami hili, huhuo Yehowa andrö, ba ya'ami si lö tebulö, ya'ami dayadaya danö! So sa huhuo Yehowa ba mbanuania, ba ifatörö huku ba Ndraono Gizeraeli.
3 "Hadia horögu khömi, ya'ami banuagu, ba heza so nifakaogu ya'ami? Mitunö khögu!
4 Noa sa atö u'ohe miyaŵa ami moroi ba danö Miserayi, no u'efa'ö ami ba danö, ba zi no möi sawuyu ami, ba no ube'e solohe ya'ami ndra Moze, A'aroni, Miriya.
5 Mitörö-törö tödömi, ya'ami banuagu, hadia dödö Mbalaki andrö, razo Ndraono Moabi, ba hadia niŵa'ö Mbileamo andrö, ono Mbeoro, wanema linia, ba he wisa, i'otarai Ziti, numalö ba Giligala, ena'ö aboto ba dödömi wa'ebua dödö Yehowa andrö."

 II. Ha famalalini era-era zomasi Yehowa 

6 "Hadia ni'ohegu khö Yehowa, wangondrasi ya'ia, wangalulu khö Lowalangi ba zalaŵa yaŵa? Hadia, u'ohe khönia zumange nitunu, ono zaŵi si döfi fa'ebua?
7 Hadia, omasi Yehowa ngahönö mbiri-biri si matua, ba omasi ia hele fanikha si lö mutaha mu'erai? Hadia, ube'e khönia zi a'a nonogu, ba wameta horögu andrö; nga'ötögu ube'e khönia, höli nosogu?
8 No iŵa'ö khöu, ya'ugö niha, hadia zi sökhi! Ba hadia goroisa Yehowa khöu, baero ba wolau satulö ba ba wangomasi'ö awöu ba fa böi fayaŵa ndra'ugö ba wanörö lalamö, föna Lowalangiu?

 III. Solau si lö sökhi, ba nihuku 

9 Fondrondrongo! Lö aefa-aefa we'ao Yehowa ba mbanua, ba fangorifi larongo sangata'ufi töinia. Mifondrondrongo wotu andrö ba ha niha zanguma'ö ya'ia.
10 Hadia, so yomo khö zebua horö gana'a si lö atulö, ba wangalui ya'ia mege, awö lauru sabölö ide-ide, ni'elifi ena'ö?
11 Hadia, si lö sala zi so faliera falimosa ba tokosa naha zaga si lö atulö?
12 Na famakao awöra lafa'ua sebua ana'a ba khöra, ba na faya lalau banuara ba na si falimo lela ba mbawara?
13 Ba ya'odo göi, ba ubörötaigö uböbözi'ö, u'asogö wanudugö, börö horöu andrö.
14 Na manga'ö, ba lö abuso'ö ube'e, dörödöro manö wa'olofo dalumö a'ine. Ba na mangirö ndra'ugö, ba lö'ö sa atö zi töra balazou; si töra, ba ululu ba mbawa zi'öli a'i.
15 Na manaru fakhe ndra'ugö, ba lö mamasi'ö ube'e! Na ölazi mbua zai, ba lö öbayoini fanikha ndra'ugö; ba na bua nagu ölazi, ba lö öbadu nösi.
16 Ba no ötöngöni gamakhoita Omeri, awö nilau zi samba omo ndra Ahabi, fefu, tödöra zi no mi'ohia'ö, ena'ö ubali'ö tanö si mate ndra'ugö ba fama'iki niha bö'ö zowanua ba danö; tohare sa dania khömi wango'aya niha baero.

Faza 7

I. Fangarö-ngarö ba walösökhi Ndraono Gizeraeli 

1 Alai ndra'o, no timba zangozaragö bua geu ndra'odo, hulö zangezökhöi wo'uwo'u ba waneteu bua nagu: Lö'ö sa'ae bua nagu, ögu, ba lö'ö sa'ae bua ara sahulö, somasido ena'ö.
2 Niha satulö tödö, ba no taya ba danö; sadölö tödö, ba lö'ö sa'ae ba niha; no dozi sanaro ira, ba wange enge'e; ilau gu'ö nawönia zamösana.
3 Si lö sökhi nifa'ua dangara ba wamalua ya'ia ba wa'alio. Salaŵa, ba mangandrö ana'a, ba sanguhuku, ba itema luo, ba sebuara, ba iŵa'ö manö zomasi dödönia; si manö wamakhaira ya'ia.
4 Si sökhira, ba no timba manaze, ba satulö, ba no atarö moroi ba göli hao mbitaha. Baŵa zanaro andrö khöu, fangotu'ö ya'ugö, ba no ahatö!
5 Ba si tokea dania ira! Böi sa'ae abe'e dödömi khö zi fahuwu khömi! Böi manötöna ami ba zi no ha sara tödö khömi mege! Faigi-faigi mbawandruhö mbawau, he ba khö nitalaguimö andrö.
6 I'o'aya sa'ae namania ono matua, ba ilaŵa ninania ono alawe, ba böli gana'a, ba ilaŵa ninania sowöli ya'ia: Si fa'udu ba niha, ba ya'ia zoroiyomonia fefu!

 II. Fangandrö 

7 Ba ya'odo, ba utöngötöngöni khö Yehowa, manötöna ndra'o khö Lowalangi andrö, sangorifi ya'odo. Ifondrondrongo sa ligu Lowalangigu.
8 Böi omuso dödöu ba khögu andrö ya'ugö si fa'udu khögu! Na no alau ndra'o, ba ufuli maoso; na ba zogömi-gömi so ndra'o, ba haga khögu Yehowa.
9 Fönu Yehowa andrö, ba ulu'i, me no molalö ndra'o khönia, irege ifondrondrongo huhuogu andrö, ba irege i'ohe ba lala. I'ohe ba haga dania ndra'odo, ba fangokafu dödögu dania wa'atulönia andrö.
10 Ba akha ifaigi-faigi dania udugu andrö, ba ya tehawu fa'aila! Ya'ia andrö, sanofu khögu: Heza so Yehowa, Lowalangimö andrö? Wa'omasi hörögu dania wamaigi-maigi ya'ia. Ba tehundrahundra dania ia, timba dambu baewali.

 III. Ifuli dania ihakhösi tödö mbanuania Lowalangi 

11 Irugi baŵa dania, ba la'a'azökhi gölimö; na luo da'ö, ba aröu to'ese misa nolamö andrö.
12 Na luo da'ö, ba la'ondrasi'ö si oroi danö Ndrawa Asiria, irugi danö Miserayi, ba i'otarai zui danö Asiria, numalö ba mboto Oifarati, ba i'otarai nasi si sambua, numalö ba zi sambua, ba hili si sambua, numalö ba zi sambua, la'otarai sangondra.
13 Ba tobali tanö si mate guli danö, börö zowanua yaŵa, bua-buara andrö.
14 Kubaloi mbanuamö andrö si'ou, timba mbiri-biri, okhötamö, ena'ö ba zi lö niha-niha monahia ira, ba gatua, yaŵa ba hili Garemeli. Akha ba Mbazana ba ba danö Gileadi la'alui göra, si mane ba götö föna.
15 Fa'ila'ö khöra zahöli-höli dödö, si mane me luo la'otarai danö Miserayi.
16 Akha la'ila niha baero, ba akha aboto ba dödöra, wa no si lö boto wa'abölöra andrö; hana na la'okhö dania mbawara ba hana na afiso ira.
17 Lafelai gawu-gawu dania, si mane ulö; si mane sanana ba danö tou; laheta ira ba mbini-mbini andrö khöra, manizi-nizi, ata'u ira, ba lanehegö Lowalangida Yehowa ba la'ata'ufi ia!
18 Heza so Lowalangi si mane ya'ugö, same'e aefa horö ba zi tosai tana khönia, ba sangosilömilagö olalöŵa; si tenga si fadoro mofönu, somasi a'i wamatörö fa'ahakhö dödö.
19 Ifuli dania ihakhösi tödö ita, ba ihöndrögö tou golalöŵada andrö. Horöma andrö, ba ötibo'ö ba namö ba nasi!
20 Si lö faröi ndra'ugö khö Yakobo ba öhakhösi tödö Gaberahamo, nifabu'umö khö ndra tuama, ba götö föna sa'ae, we'amöi ba hölu khöra.

NAKHUMI

Faza 1

I. Sanguhuku emali mbanuania Yehowa 

1 Nitandrösaigö ba mbanua Niniwe. Sura wama'ele'ö andrö khö Nakhumi andrö, banua Gelikosi.

2 Lowalangi solohu ba solau balö Yehowa; solau balö Yehowa ba si no fahöna fönu. Solau balö ba zi fa'udu khönia Yehowa, lö aefa wönunia khöra.
3 Lö alio-lio mofönu Yehowa, ba no sabölö sibai ia, ba lö zi lö ibe'e wotu. Si fao ba nangi sabölö ba ba mbanua Yehowa, ba no gawu-gawu barö gahenia lawuo.
4 Itenaŵa nasi, i'ogo'öisi, ba otufo nungo nidanö fefu, ibe'e. Aleu zinanö ba Mbazana ba ba hili Garemeli; ba ba hili Libano, ba aleu mbowo.
5 Humeu hili, fönania, ba hili-hili, ba alau; maöga danö fönania, uli danö, fabaya sowanua yaŵa.
6 Ha niha zanaha fa'abao dödönia andrö ba ha niha zabe'e ba wönunia andrö, sihola-hola? Timba galitö na itörö fönunia andrö, ba fabali fönania gara ba hili.
7 Sebua tödö Yehowa, ba'a-ba'a ia, na baŵa wa'abu dödö; aboto ba dödönia zanaŵa ya'ia.
8 Ba timba nitörö molö, na ifakiko zolaŵa ya'ia, ba sogömi-gömi zolohi si fa'udu khönia.
9 He wisa dödömi ba khö Yehowa, Ifakiko [ami] — lö ifomendrua famakao!
10 Timba za'a-sa'a mao, si no fakhai, ba si no mabu nibadura andrö, i'a ira alitö, si mane töla wakhe, si no oköli sibai.
11 Khömi mege i'otarai si so era-era si lö sökhi ba khö Yehowa, samakhai famakiko.

 II. Ifatörö huku dania ba Niniwe ba ba nadura andrö 

12 Da'ö niŵa'ö Yehowa: He na laŵa'ö tödöra, sabölö ira ba ato ira, ba nihori zui ira, saheta ira. Na no uhöndrögö ndra'ugö, ba lö ufuli uhöndrögö'ö zamuza tö.
13 Ba urasa sa'ae galo mbagi andrö khönia, ba mbagiu, ba u'etu'ö wesumö andrö.
14 Ba ba khömö andrö, ba ibe'e li Yehowa: si taya sa'ae döimö, lö nga'ötö. Ba ba gosali Lowalangimö andrö, ba uhori nadu nifofoe ba adu nifahele, ba u'asiwai sa'ae lewatömö, me nitibo'ö ndra'ugö.

Faza 2

I. Terongo ba Yeruzalema, wa no lasuwö Niniwe, awö wa no atu'a zanuwö 

1 Hiza moroi sa ba hili zangombakha turia somuso dödö, wa lö fanuwö sa'ae. Milau gowasa khömi, ya'ami mado Yuda, mitörö nifabu'umi andrö, lö'ö sa'ae latörö ami samakiko andrö, no mu hori ira, lö si tosai.
2 So moroi sa khömi zanudugö! Midarodarogö hatimi andrö! Böi aefa-aefa ba lala hörömi! Mi'abe'e'ö dödömi, mihaogö wama'anö ya'ami!
3 Ifuli i'a'azökhi wa'asalaŵa ma'uwu Yakobo Yehowa, ba he fa'asalaŵa Ndraono Gizeraeli; noa sa larabu si faraburabu andrö, no lafufu lewiö.
4 No oyo mbaluse zabölö andrö khönia, baru luo mbaru zi möi fasuwö andrö; hulö galitö wa'atakile zi'öli andrö ba gureta, na ifa'anö, ba lafangaha doho.
5 Murara gureta ba newali, ladörödöröi golayama; hulö zulu, wamaigida, timba gari mbanua, na latörö.
6 Itörö tödönia zalaŵa andrö khönia: alau-lau ira ba lala, si fulöi ira, lasaŵa göli mbanua — ba lafazökhi sa'ae mba'a-ba'a.
7 Ba labokai sa'ae mbawa göli ba nidanö, ba si taya gödo.
8 Ba no muhonogöi: ni'oloi'ö ia, ni'ohe misi yaŵa, ba mangarö-ngarö genoninia ono alawe, hulö li marafadi lira, ba labözi dötö'ara.
9 No timba mbaŵa nidanö Niniwe, i'otarai föna, sa'ae, ba moloi zui ira. "Mibadugö ami! Mibadugö ami!" — ba samösa lö samali'ö ya'ia furi.
10 Mihalö wirö, mihalö gana'a! Me no si fahöna girö-girö; no oya sibai ngawalö gama-gama sebua böli.
11 Tobali si lö'ö sa'ae, si lö ösi sa'ae, no adudula, ba tödö si no atalö ba balöduhi sanizi-nizi, ba dozi sola, ba akandro, ba dozi bawa, ba afusi!

 II. Awai sa'ae wamakaora niha bö'ö 

12 Heza so nahia zingo andrö, naha andrö ba ni'e'ebua ono zingo, nidörödörö zingo si matua ba singo si alawe ba ono zingo, lö si keani ya'ira?
13 Mondra'undra'u mege zingo, irege abönö ö nononia, ba mange'enge'e, ö zi alawenia; ihöna gahuluania ba nahiania tögi narö gara, ba ondra'uania ba wörömania.
14 Hiza, ulau khöu! iŵa'ö Yehowa ngahönö, ba utunu ba galitö gureta khöu, ba ö mbawa zi'öli nono zingo andrö khöu. Ba uhori ba danö gondra'uamö andrö, ba lö'ö sa'ae terongo li zinengemö!

Faza 3

I. Börö horö Niniwe andrö, wa tefatörö khöra huku 

1 Alai mbanua sange'enge'e andrö, si no fahöna falimosa ba famakaora awöra, si lö mamöhöli famara'u.
2 Tarongo sa'ae li mbözi-bözi kudo! Tarongo werara gaolo gureta, awö kudo si mandruo, awö weruru gureta, ba si fakudo, si so moroi sa,
3 ba si'öli ba toho, oi takile! No ato tou nibunu, no fahöna manö mboto zi mate, no fadoro manö tou, tobali alau ita, tatendre mboto zi mate andrö.
4 Ba wa'asese horö ndra'alawe sohorö andrö, ira alawe omasiö andrö, si no to'ölö ba wakelemusa, si no mamowöhö soi niha ba wohorönia andrö, ba samaelungu niha — ha soi ira — ba wakelemusania.
5 Ba hiza, ba ulau khöu! iŵa'ö Yehowa ngahönö, ba ufahoi gu'imö, föna, ba u'oroma'ö ba niha zi lö balu-balu khöu, ufa'ele'ö ba gamatöröŵa niha zaila'ö.
6 Ba uhawui ndra'ugö sogoro ita, ba aila'ö ube'e, ubali'ö fama'iki niha ndra'ugö,
7 ena'ö moloi dozi sangila ya'ugö, ba ena'ö lamane: No mududugö Niniwe! Ha niha zahakhö tödö ya'ira? Heza usöndra zondrara tödömi?

 II. Itörö ira göi si göna No Amoni mege 

8 Hadia, sökhi ami, moroi ba No Amoni andrö, ba mbewe Nilo, si no tefasui idanö, si so ba'a-ba'a asi ba öli idanö?
9 Fangabölöra Ndrawa Gaitiofia ba Dawa Miserayi, si lö mutaha mu'erai, ba awöra na Ndrawa Wuti ba Dawa Libia.
10 Ba no ni'oloi'ö göi ira, ni'osawuyu; ba ono sawuyu khöra ba no murasa ba watalinga newali fefu. Salaŵara, ba nilau dahö-dahö, ba sebuara fefu, ba niböbö.
11 Ba ya'ami göi, ba si mabu dania, si so ba zogömi-gömi, sangalui saŵatö föna nemali ami göi!
12 Hati andrö khömi fefu, ba no timba döla ara, si so bua sahulö; na lafadögö, ba atoru mbua, göna ba mbawa zi manga ya'ia.
13 Hiza, sabölö andrö ba khömi, ba no tobali ira alawe — teboka manö mbawa göli ba danömi, alitö zi manga lazi khömi!
14 Mita'u khömi nidanö, soguna na lasuwö ami! Mi'a'aro'ö hatimi! Mihundrahundra lömbu za'ua, mitutu la'uri, mituyu golabuta gara tembo!
15 Ba da'ö i'a ami alitö, ahori ami ba mbawa zi'öli, timba wemanga larewe, he oya sibai ami ua, si mane fali.

 III. I'ohia'ö wa'abölöra föna fa'abölö wa'atekikora 

16 No oya moroi ba ndröfi ba mbanua si yaŵa zaniaga andrö khöu, ba latörö föla andrö, ba humombo misa.
17 No timba larewe zalaŵami, ba kumandra andrö khömi, ba no timba damo, si mörö-mörö ba zinga göli kara, na oafu ira, ba na tumbu luo, ba moloi ira, ba lö sangila, heza lasaŵa.
18 Kubalo andrö khöu, ya'ugö razo Asiria, ba manuköu, ba salaŵa andrö khöu, ba no mörö-mörö tou; banuau, ba no muzaewe ba hili misa, lö sangowuloi ya'ira!
19 Lö fangokafu wökhöu andrö, ba lö famadöho zokhou. Dozi samondrongo turiamö, ba lalau datawo, ba khömö andrö; ha niha na sa, zi lö öfakao mege, si lö mamalö-malö?

HABAKUKI

Faza 1

I. Fangarö-ngarö zama'ele'ö ba wa'awuwu Ndraono Gizeraeli 

1 Taroma li, nitema Habakuki sama'ele'ö andrö.

2 Ha wa'ara sa'ae u'andrö tolo khöu, ya'ugö Yehowa, ba lö öfondrondrongo; ha wa'ara sa'ae mu'aodo khöu: "Famakao!" ba lö'ö sa ötolo!
3 Hana wa öfa'ila'ö khögu zi lö sökhi, ba öfaigi-faigi manö göi wamakao niha awöra? Famalangögö ba famakao zi so ba duduma hörögu; andrö wa no tumbu wasosota, ba soso manö zui wagua-guasa.
4 Andrö wa alulu wolohe ba lala hadia ia, ba satulö ba lö'ö manö oroma sa'ae. Lafa'u'u sa'ae zatulö sebua horö andrö, andrö wa fafuyu huku, na alua.

 II. Fama'ele'ö: lasuwö dania ira Dawa Galedaia 

5 Mifaöga mbawami, ya'ami si no faröi, mifakhölö ami! Ya atöngö ami ba ya tobali dödömi! Nilaunia ba götömi andrö, ba lö faduhu dödömi, na nitunö khömi ena'ö!
6 Hiza sa, u'asogö Ndrawa Galedaia andrö, soi safaito ba salio ahe, sanöröi bolo guli danö, ba wangokhögö nahia niha bö'ö.
7 Sihokha mbuda ba sata'u ita ira. Ba khöra manö tumbu huku andrö khöra ba fa'asalaŵara.
8 Kudo khöra, ba no alio moroi ba harimo ba afaito moroi ba nasu gatua, na bongi; si fakudo andrö khöra, ba lafandruo kudora, sebua hokha ira, ba zaröu la'otarai, sihombo ira, timba moyo sondra'u gönia.
9 Dozi ira, ba famakao awöra lafa'ua, atumbukha luo la'otahögö; lahöna niha ni'oloi'ö, timba ngawua nene wa'oya.
10 Ba ya'ia — ba i'igi'igi'ö razo, ba tandrösa wango'ayania zalaŵa. Ma'iki ia ba hati andrö, fefu, ilau fari tanö, ba atu'a ia dania.
11 Ba ilau angi sabölö, itörö, ba mosala ia, ya'ia andrö, same'e Lowalangi fa'abölönia.

 III. Fangandrö zama'ele'ö 

12 Hadia, tenga Lowalangigu ndra'ugö, i'otarai götö föna sibai sa'ae, hadia, tenga ni'amoni'ö khögu ndra'ugö, ya'ugö, si lö'ö manö mate? He Yehowa, ba wamatörö huku öhonogöi ia, ba no öfataro same'e fotu ia —
13 ya'ugö andrö, si so hörö satulö, fa tebai öfaigi-faigi zi lö sökhi, ba tebai anehe ndra'ugö wamakao niha awöra — ba hana wa öfaigi-faigi zi faröi andrö, ba hana wa lö hede-hedeu, na ifakiko sebua horö zi lö horö khönia?
14 Noa sa tobali timba gi'a ba nasi niha öbe'e, timba guökuö si lö sokhö.
15 Ya'ira fefu, ba no igaini, idöni misa ba waurunia, ba ifa'u'u ba giri. Andrö wa omuso dödönia ba owua-wua dödö:
16 andrö wa itaba zumange waurunia ba ifosumange göi girinia. Me ba da'ö isöndra gondra'ua sebua ba ö satabö.
17 Andrö wa lö aetu idöni zi'öli ba ibunubunu soi bö'ö lö fa'ahakhö dödö.

Faza 2

I. Tenga faya wama'ele'ö andrö, itörö manö dania 

1 Damöido ba naha wanaro khögu, möido ba hati andrö, ba wamaigi-maigi, ena'ö urongo hadia huhuonia khögu, ba hadia niŵa'önia khögu, ba wangadugu andrö.
2 Ba itema ligu Yehowa, imane khögu: Tanö ba zura gangilata andrö, haogö wanua ba gara wanura, ena'ö lö afökhö wombaso ya'ia.
3 Mogasa na sa wa'alua gangilata andrö, ba aösö ia ba wa'alua, ba no tenga faya. Na mogasa ia, ba döna-döna manö; lö'ö sa zi lö itörö, lö zi lö alua!
4 Hiza, no si so hokha dödönia, lö bakha tödö sadölö; ba satulö tödö, ba ba wamatinia auri ia.

 II. Fa'ala-alai zama'ele'ö ba nemali Ndraono Gizeraeli andrö, samakao ya'ira 

5 Ba baero ö na, ba no famowöhö nagu andrö; ba si lö boto niha si fayaŵa, samokai bawania, timba narako, ba si no timba wa'amate, ba wa'atebai abuso, si no mondrönisi khönia niha baero, fefu, ba sangowuloi khönia dozi soi.
6 Ba hadia, lö la'o'aya dania ia da'ö fefu, lö lafatou ia, ba lö labe'e amaedola? Lamane dania: Alai zangöhöna ana'a mbö'ö — ha wa'ara maö? — ba sangai noronia nihalö gade.
7 Hadia, lö i'ogomuzaö maoso dania zosugilö khöu, ba lö i'ozumagö tokea zamakao ya'ugö? Ba ahuluara ndra'ugö!
8 Si mane ya'ugö sa, me no oya soi niraburabumö si so khöra, si manö göi laraburabu dania zi so khöu soi si tosai andrö, börö ndro niha andrö, si no aduwa, ba famakaomö tanö ba banua ba ösi mbanua.
9 Alai zangalui ana'a si lö atulö, ni'okhögö, ba wame'e, ba zalaŵa yaŵa azuninia, ba wangefa'ö ya'ia ba wa'abölö wamakiko!
10 Fangailami, ya'ami si samba omo, dödöu andrö, ba wangohori soi soya; famakiko nosou ö'alui.
11 Mu'ao sa'ae dania gara toyo gehomo ba itema linia buatö yaŵa ba mbulu.
12 Alai zame'e fanaru'ö banua sebua fange'e, ba fanaru'ö banua side-ide horö!
13 Hadia, tenga soroi khö Yehowa ngahönö zi manö? Mohalö-halöŵö soi niha, ba ba galitö lua-lua, ba erege dödö niha, ba si lö boto!
14 Anönö sa dania danö fa'aboto ba dödö lakhömi Yehowa, timba nasi, balu-balu doyonia tanö.
15 Alai zamabadugö ba nawönia nifaruka si mabu niha, ena'ö mabu ira, ba ena'ö oroma zaila ira!
16 Fangabusou mege, ba fa'aila, ba tenga fangebua döi: ba badu iya'e, ya'ugö göi, ba oroma'ö mbotolö khöu! Irugi sa'ae ndra'ugö mako andrö ba danga Yehowa kambölö, ba ikhamö'ö fa'aila sebua, salahi lakhömi.
17 Ilaugö sa dania ndra'ugö famarukhumö mege, ba hili Libano, ba humokha mbumö ibe'e famunumunumö utu ndru'u andrö, börö ndro niha andrö, si no aduwa ba famakaomö tanö ba banua ba ösi mbanua.
18 Hadia guna nadu nifofoe andrö, wa ifofoe mege tukania? Ba hadia guna nadu nifahele ba si faeta sofaya, wa no abe'e dödö dukania khönia, fa ifazökhi Lowalangi si lö hede?
19 Alai zanguma'ö ba geu: Faoso! Ba sanguma'ö ba gara sabe'e: Aliŵa-liŵa! Hadia, ifahaö niha? Hiza, no lafosinga ia ana'a ba firö, ba lö bakha noso.
20 Ba Yehowa, ba no so ba gosali andrö khönia; ba yamuhonogö ia fönania uli danö ma'asagörö!

Faza 3

1 Fangandrö Habakuki sama'ele'ö, dali wa'ala'alaisa andrö.

 I. To'ele Yehowa, molakhömi, ba wamatörö huku ba niha baero 

2 He Yehowa, no urongo duria andrö khöu, ba ata'u sibai ndra'odo! He Yehowa, falua nilaumö andrö, barö ndröfi andrö, barö ndröfi andrö fa'ele'ö ia! Na mofönu ndra'ugö, ba böi olifugö'ö wa'ahakhö dödö.
3 So moroi sa Lowalangi, i'otarai Demana, ba hili Warana i'otarai Ni'amoni'ö andrö. Tobalu mbanua si yaŵa lakhöminia andrö, ba anönö danö turiania.
4 Mohaga, timba haga luo, moragi faoma fatambai, ba ba da'ö so mbalu-balu wa'abölönia.
5 Mowaö-waö fönania deu mbanua, ba itara lahenia fa'aukhu, fökhö waba.
6 Humeu danö, na ihundragö; ba na ifaöga mbawania, ba humufa soi niha. Ba fabali hili si lö tebulö andrö, ba ahöndrö hili si no arara. Lala ba götö föna sibai itörö!
7 Tohare wamakiko ba nose Guzana u'ila; humeuheu goloso nose ba danö Ndrawa Midiano.
8 Hadia, ba mboto nidanö mofönu Yehowa, boto nidanö dandrösa wönunia? Hadia, asi ötahigö, wa fakudo ndra'ugö, na ötörö, wa ba gureta zabölö so'ö?
9 Lö'ö manö luniluni wanamö, no ödaö'ö-daö'ö wotu, no fahölu ndra'ugö. Mangumbu nidanö sebua moroi barö danö.
10 Na la'ila ndra'ugö hili, ba manizi-nizi ira; inönoi danö molö, ifarongogö we'ugu-ugunia asi: ifazaŵa dangania.
11 La'iagö manö nahiara luo ba baŵa, ba haga nono wana andrö khöu, sanörö, ba wa'atakile dohomö andrö.
12 Ba wa'abao dödö andrö ötöröi danö ba öfufu soi niha ba wönu.

 II. So ia moroi sa, ba wangorifi banuania 

13 Ba wangorifi banuamö so ndra'ugö, ba wangorifi nibayoinimö andrö; öfazaumba tou mbumbu nomo zebua horö, öheta nöu dayadaya, irugi mbagi zilalöyaŵa.
14 Ötöla'ö toho högö zangoloi'ö ya'ira, na so ira, na fagohi ira, ba wamazaewe ya'aga; lahehegö, timba na la'a ena'ö zi numana ba mbini-mbini.
15 Öfatörö ba nasi kudomö, ba ndrulu nasi andrö, sebua sibai.
16 Me urongo, ba humisi nösigu; ba duria andrö manizi-nizi mbewegu. No timba wa'obou döla ba nösigu, manizi-nizi ndra'o ba zi sodo, si lö hede-hede ndra'o, irugi mbaŵa wamakao, na so moroi sa zamakao banua [Ndraono Gizeraeli].
17 Na lö mobowo ara ba na lö bua nagu, na si lö fakhai mbua zai ba na lö falukha gö ba danö na ambö biri-biri ba kandra ba na lö saŵi ba kandrara —
18 ba ya'odo, ba somuso tödö zui ndra'odo ba khö Yehowa, owua-wua dödögu khö Lowalangi sangorifi ya'o!
19 Fa'abölögu Yehowa, So'aya! Timba gahe mböhö gahegu ibe'e, ba ba zalaŵa yaŵa ifatörödo. — Khö duka wanunö; nilau biola nitika.

SEFANIA

Faza 1

I. Fameta'u mado Yuda ba banua Yeruzalema: so wamakiko dania 

1 Taroma li Yehowa, khö Zefania andrö, ono Gedalia ono Gamaria ono Hisikia, me luo razo mado Yuda Yosia, ono Gamoni.

2 Ufarahugö wanibo fefu hadia ia ba guli danö! iŵa'ö Yehowa.
3 Uhori niha, fabaya urifö niha, uhori wofo ba dalu mbanua ba i'a ba nasi, ba fangala andrö, fabaya sebua horö, uhori niha ba guli danö! iŵa'ö Yehowa.
4 U'oro'ö dania dangagu yaŵa mado Yuda ba yaŵa mbanua Yeruzalema, ba uhori ba da'ö döi Mba'ali andrö ba töi gere nadu andrö, fabaya ere,
5 awö fefu zangalulu ba ngahönö ba mbanua si yaŵa, ba dete nomora yaŵa, awö zangalulu andrö, si möi ba hölu ba khö Yehowa ba same'e hölu göi Milikomo andrö,
6 awö zi no mangerogö Yehowa, si lö mangalui ya'ia, si lö manofu ya'ia!

 II. No ahatö mbaŵa andrö khö Zo'aya, baŵa wangotu'ö Yeruzalema 

7 Böi mihede-hede föna Yehowa, So'aya! Me no ahatö mbaŵa andrö khö Yehowa; no i'asiwai zumange Yehowa, no i'amoni'ö nikaoninia andrö.
8 Ba na baŵa wame'e sumange andrö khö Yehowa, ba u'otu'ö zalaŵa, awö nono razo, awö dozi sonukha nukha Ndrawa.
9 Na luo da'ö, ba udozigö u'otu'ö sanawö toyo mbawandruhö, sangöhöna famakao awöra ba falimosa, ba nomo Zo'aya ya'ira.
10 Na luo da'ö dania — iŵa'ö Yehowa — ba so we'ira-ira, i'otarai mbawa göli gi'a, ba fege-ege si otarai zi mamatonga mbanua, ba fangarö-ngarö sabölö-bölö si otarai hili-hili.
11 Mi'ege-ege, ya'ami si so omo ba "lösu", me no ahori tekiko zaniaga andrö, ba me no muhori zolu'ilu'i ana'a.
12 Ba na luo da'ö, ba u'ohe zulu, wamaigi-maigi ba Yeruzalema, ba u'otu'ö ira, si no abe'e manö ba wöröwörö andrö khöra, ba sanguma'ö tödöra: "Yehowa andrö, ba tebai ibe'e zalöfö, ba tebai göi ibe'e te'ala ita!"
13 Ba nirabu dania zi so khöra, ba omora, ba sadudu: ba na molau omo ira, ba lö la'onahia, ba na lafazökhi kabu nagu, ba lö'ö zui labadu nösi mbua!

 III. Baŵa safökhö dania mbaŵa da'ö 

14 No ahatö mbaŵa sebua andrö khö Yehowa; no ahatö ia, ba alio sibai irugi. Mifondrondrongo? no baŵa andrö khö Yehowa! Mu'ao mege-ege zabölö andrö.
15 Baŵa wönu mbaŵa andrö ba baŵa wa'ata'u ba baŵa wa'atosasa, baŵa wa'adudu ba baŵa wa'afufu, baŵa zi bongi ba baŵa wa'ogömi-gömi, baŵa lawuo ba baŵa wa'alu;
16 baŵa wolau torofe ba baŵa wangekhugö niha, ba wanuwö banua saro, awö watalinga göli andrö si no alaŵa.
17 Ba ufeta'u niha, ena'ö timba zi lö hörö ira wowaö-waö, me no molalö ira khö Yehowa. Ba aduwa dania ndrora, timba gawu-gawu, ba betu'ara, timba zöi.
18 Tebai möi fangorifira wiröra, ba he ana'ara, na baŵa wönu Yehowa andrö, ahori dania i'a danö alitö wönunia andrö. Ihori manö sa dania zowanua ba guli danö fefu, lö mudöna-döna.

Faza 2

I. Famarou tödö ba wamalalini era-era 

1 Mi'ide-ide'ö ami, ba tou manö mi'iagö, ya'ami, banua si lö fa'aila,
2 fatua tenga na amaedola ndrami wakhe ami, sihombo ba nangi, fatua lö'ö na itörö ami alitö wönu Yehowa andrö; fatua lö ikhamö ami baŵa wönu Yehowa?
3 Mi'alui Yehowa, ya'ami fefu, si lö fayaŵasa, ba danö, ya'ami solau satulö andrö khönia! Fa'atulö dödö mifa'ua, ba fa lö fayaŵa mi'alui: ma atö te'orifi ami, na baŵa wönu Yehowa andrö!

 II. Fameta'u Dawa Gana'ana 

4 Si lö niha sa dania Gasa ba tanö si mate Gasikalo. Ba banua Gasoto, ba soloi ba zi laluo, nifeta'u, ba Ekerona, ba nidudugö, nifaulugö.
5 Alai ami, ya'ami sihene asi, ya'ami Dawa Gereta! Khömi tetandrösaigö li Yehowa, ya'ugö tanö Gana'ana, tanö Ndrawa Wilisiti! Ufakiko ndra'ugö, uhori niha!
6 Ba tobali benua awuyu ndraso nasi andrö, tobali nahia gubalo ba nahia kandra mbiri-biri.
7 Ba ba zi tosai ma'uwu Yuda möi dania ndraso nasi andrö: ya'ira zokubaloi guriföra ba da'ö; ba nomo ba Gasikalo mörö ira na bongi; möi sa dania mamaigi ya'ira Lowalangira Yehowa, ba ifolala dödöra.
8 No urongo wango'aya Ndraono Moabi ba fanandraŵa Ndraono Gamoni, me la'o'aya mbanuagu ba me lafadöni khöra danöra.
9 Andrö, faya wa no sauri ndra'odo — iŵa'ö Yehowa ngahönö, Lowalangi Ndraono Gizeraeli, — na lö itörö dania Ndraono Moabi si göna Zodoma no ba na lö itörö Ndraono Gamoni si göna Gomora; benua sabölö lato dania ba da'ö, ba ladu ba tanö si mate, si lö mamalö-malö: si tosai mbanuagu dania zangai si so khöra, si tosai mbanuagu zanema ondröitara.
10 Börö wayaŵasara andrö, wa itörö ira da'ö, me no mango'aya ira ba me no lafakao mbanua Yehowa ngahönö.
11 Ifeta'u dania ira Yehowa, ariri sa dania Lowalangi ba guli danö fefu, ibe'e, ena'ö mangalulu khönia hulo niha baero fefu, i'otarai nahiania zamösana.

 III. Fameta'u Dawa Gaitiofia, awö Niniwe andrö, banua razo ba Ndrawa Asiria 

12 Ba ya'ami göi, ya'ami Dawa Gaitiofia, ba ba mbawa zi'öli khögu mate ami!
13 Ba i'oro'ö dania dangania miyöu ba ifakiko Ndrawa Asiria ba ibali'ö adudula Niniwe, soköliköli, si mane tanö si mate,
14 ena'ö ba dalu naha mbanua mörö-mörö mbiri-biri nikubaloi ba utu ndru'u ba danö: tumbao ba borokoa zi mörö ba gadudula nomo, li wofo tarongo ba mbawa zandrela, adudula ba mbawandruhö; bagolö eresi andrö, ba sabo'a.
15 Hadia, da'ö mbanua sa'iki-iki andrö, somuso tödö, sidao-dao manö, lö hadia ia, sanguma'ö tödönia: Ya'odo, ba no tenga si manö mbanua bö'ö? Ha lö atobali börö wehokha mbu; no tobali nahia gutu ndru'u. Ha niha zanörö, ba fasi, ba ifangewe dangania.

Faza 3

I. Horö Yeruzalema ba fotu dania 

1 Alai mbanua andrö sabe'e tandro, si no ra'i-ra'iö, banua samakao awöra!
2 Lö lafondrondrongo goroisa ba lö ba dödöra wotu, lö manötöna khö Yehowa, ba lö la'ondrasi Lowalangira.
3 No timba zingo si ndröndröndröndrö zalaŵara, ba sanguhuku ba khöra, ba no timba nasu gatua, na bongi, lö lasaigö hadia ia irugi mahemolu mbanua.
4 Sama'ele'ö andrö khöra, ba no si lö ngaroro, no niha si falimolimo; ere khöra, ba ra'i-ra'iö ni'amoni'ö labe'e, mosala ba goroisa ira.
5 Ba no satulö Yehowa, ba khöra, lö ilau zi lö atulö; ero mahemolu ifa'ele'ö lala andrö khönia, lö italu'i, — ba ma'ifu lö i'ila aila niha si lö atulö!
6 No uhori niha baero; malige andrö khöra, ba no adudu; ba lala ba khöra, ba no lö niha ube'e, samösa lö sanörö: banuara, ba no adudu, si lö niha sa'ae, no ahori niha!
7 Ba no umane: "Ata'ufi manö ndra'o, o'ö wanegugu ya'ugö!" ba lö tehori nahiara, lö itörö niŵa'ögu nifatörö khöra, fefu. Ba si ndruhu, ba no lö atage ira ba wamahole fefu hadia ia nilaura!
8 Andrö midöna-döna manö khögu, iŵa'ö Yehowa, irugi luo maoso ndra'o sasi [udumi]. Me no huku khögu wangorudugö soi niha, fangowuloi amatöröŵa razo, ba wangahawui ya'ira fa'abao dödögu, alitö wönugu andrö fefu; i'a sa dania guli danö ma'asagörö alitö wönugu andrö.

 II. Amabu'ula li: götö wangorifi 

9 Ba ba da'ö dania u'asogö ba niha mbewe si sökhi, ena'ö dozi la'angaröfi li döi Yehowa, ba ena'ö te'anö manö ira we'amöi enoninia.
10 Yefo nidanö Gaitiofia lafosumange ndra'o sumange nitaba, ba sumange ni'a labe'e khögu.
11 Ba na luo da'ö, ba lö'ö sa'ae aila ndra'ugö golalöŵau andrö fefu, si no molalö ndra'ugö khögu. Na luo da'ö, ba uheta ba khömi zi fayaŵa, sa'iki ba khömi, ba lö'ö sa'ae fayaŵa ndra'ugö ba hili andrö khögu ni'amoni'ö.
12 Ba usaigö khömi niha si numana, si lö fayaŵasa; da'ö dania zame'e saŵatöra töi Yehowa.
13 Ba si tosai Iraono Gizeraeli andrö, ba lö'ö sa'ae molalö; lö'ö sa'ae molau faya ira, ba lö'ö sa'ae falukha lela si falimo, ba mbawara; mangalui göra ira ba mörö dania lö sikeani ya'ira
14 A'iki, ya'ugö ono Ziona alawe, mi'owua-wua'ö dödömi, ya'ami Iraono Gizeraeli! Omusoi'ö dödöu, ba a'iki, moroi si'aikö ba dödöu, ya'ugö ono Yeruzalema alawe!
15 No iböda wangotu'ö ya'ugö Yehowa, no itimba nemalimö andrö! No so ba khömi razo Ndraono Gizeraeli andrö, Yehowa: lö'ö sa'ae itörö ndra'ugö si lö sökhi.
16 Ba na luo da'ö, ba lamane ba mbanua Yeruzalema: Böi mibusi dödömi! Böi adada dangami, ya'ami Siona!
17 No so ba khömi Lowalangimi Yehowa, sabölö; möna ami ibe'e. Omuso dödönia ndra'ugö, owua-wua dödö; lö hede-hedenia, ba wa'omasinia andrö; ma'iki ia, owua-wua dödönia ndra'ugö.
18 Sabu tödö andrö, me lö lakhamö gowasa, ba u'ozaragö, no iwami ira, ba no tohare wa'aila.
19 Ba na luo da'ö, ba ulau ba zamakao ya'ugö, fefu; ba u'orifi zi no mangohole'ö ya'ira ba u'ozaragö zi no muzaewe, ba ubali'ö fanuno ya'ira ba fangebua döira wa'ailara andrö, ba guli danö ma'asagörö.
20 Na luo da'ö, ba u'ohe mangawuli ami, na luo u'ozaragö ami. Ubali'ö nisuno sa'ae ami ba sebua töi, ba niha ba guli danö fefu, na ufuli utolo ami, ba zanehe ami, iŵa'ö Yehowa.

HAGAI

Faza 1

I. Fanegu niha Yehuda, me no abua gölöra ba wolau osali 

1 Me no töra döfi razo Dario, me fasulöna ba mbaŵa si önö, ba so niŵa'ö Yehowa, nifa'ema Haga'i, sama'ele'ö, khö Zerubabeli, ono Zelatieli, kumandru ba mado Yuda ba khö Yosua, ono Yosadaki, ere sebua, imane:

2 Da'ö niŵa'ö Yehowa ngahönö: Lamane niha andrö: Tenga na inötö wolau osali Yehowa andrö?
3 Ba so niwa'ö Yehowa, nifa'ema Haga'i sama'ele'ö, imane.
4 Ba hadia, ba no inötö khömi wangonahia omo, nihaogö bagolö, me no adudula nomo da'e?

5 Ba iya'e, ba imane Yehowa ngahönö: Mifaigi ba, he wisa ba khömi!
6 No ebolo nowimi, ba lö ebua ni'ohe yomo: manga-manga ami, ba lö irugi ba wa'abuso, mibadu-badu hadia ia, ba tebai abuso ami, monukha ami, ba ambö ba wa lö o'afu, ba si manga gazi, ba ba mbola satöla ibe'e gazinia.

7 Da'ö niŵa'ö Yehowa ngahönö: Mifaigi-faigi, he wisa ba khömi andrö!
8 Mi'ae yaŵa ba hili, mihalö geu, ba milau gosali, ena'ö omasi ndra'o ba ena'ö ebua döigu! iŵa'ö Yehowa.
9 No ebua midöna-döna ba no ide-ide lua-lua; no mi'ohe yomo, ba no uwuwusi. Hana wa si manö? iŵa'ö Yehowa ngahönö; börö nomogu andrö, me no adudula, ba me ba nomonia idölö ia zamösana, ba khömi andrö.
10 Andrö wa lö ifalua khömi namo banua yaŵa, ba lö ifalua mbuania tanö.
11 Ba no muhededo ba wa lö teu, no ufatörö ba danö ba ba hili, ba zinanö ba nowi ba ba nagu ba ba wanikha, ba ba mbua danö hadia ia, ba niha ba ba zaliŵa-liwa ba danö ba ba wangalui niha, fefu hadia ia.

 II. La'o'ö li zama'ele'ö satua, awö niha sato 

12 Ba lafondrondrongo li Lowalangira Yehowa ira Serubabeli, ono Zelatieli, Yosua, ono Yosadaki, ere sebua, awö niha sato fefu, ba labe'e ba dödöra niŵa'ö Haga'i, sama'ele'ö, me no Lowalangira Yehowa zamatenge ya'ia, ba la'ata'ufi Yehowa niha sato.

13 Ba imane Haga'i, sinenge Yehowa andrö, ba niha sato — dali niŵa'ö Yehowa: "Utolo ami!" iŵa'ö Yehowa.

14 Ba ifarou Yehowa dödö Zerubabeli, ono Zelatieli, kumandru ba mado Yuda, ba tödö Yosua, ono Yosadaki, ere sebua, ba tödö niha sato fefu, ba so ira, ba labörötaigö halöŵö folau osali Lowalangira Yehowa ngahönö,
15 ba zi dua wulu a öfa, ba mbaŵa si önö, si no töra döfi razo Dario.

Faza 2

I. Amabu'ula li: ebua dania lakhömi gosali si bohou andrö, moroi ba zi föföna 

1 Ba ba zi dua wulu a sara, ba mbaŵa si fitu, ba so niŵa'ö Yehowa, nifa'ema Haga'i sama'ele'ö, imane:

2 Hede khö Zerubabeli, ono Zelatieli, kumandru ba mado Yuda, ba khö Yosua, ono Yosadaki, ere sebua, ba ba niha sato, ömane:
3 Ha niha na zi tosai ba khömi, si no mangila osali andre, lakhöminia föna? Ba he wisa wamaigimi ya'ia iada'e? Hadia, tenga hulö zi lö boto, wamaigimi?

4 Ba iyae, ba böi busi dödöu, ya'ugö Serubabeli! iŵa'ö Yehowa; böi busi dödöu, ya'ugö Yosua, ono Yosadaki ere sebua! Böi mibusi dödömi, ya'ami niha ba danö fefu, iŵa'ö Yehowa, ba mibabaya halöŵö; utolo sa'ae ami,
5 iŵa'ö Yehowa ngahönö, nifagölösigu khömi, me aheta ami ba danö Miserayi, ba abölö Gehehagu ba khömi. Böi mibusi dödömi!

6 Imane sa Yehowa ngahönö: Hatö ma'ifu tö, ba ufaheu mbanua si yaŵa, awö danö, ba asi ba tanö sabe'e.
7 Ufahufa niha baero, fefu, ba tobali owulo gama-gama niha baero fefu, ana'a, ba anönö nomo andre lakhömi ube'e, iŵa'ö Yehowa ngahönö.
8 Khögu wirö ba khögu gana'a, iŵa'ö Yehowa ngahönö.
9 Lakhömi gosali andre dania, ba ebua moroi ba lakhöminia föna, iŵa'ö Yehowa ngahönö, ba fangorifi ube'e ba naha andre, iŵa'ö Yehowa ngahönö.

 II. Howu-howu si falukha genoni Yehowa andrö, si lö faröi 

10 Ba ba zi dua wulu a öfa ba mbaŵa si siŵa, si no töra döfi razo Dario, ba so niŵa'ö Yehowa, nifa'ema Haga'i, sama'ele'ö imane:

11 Da'ö niŵa'ö Yehowa ngahönö: Sofu ba gere he wisa lala ba da'ö:
12 Na so zi so saŵi ni'amoni'ö ba nono mbarunia, ba na tobaya nono mbarunia ba roti, ba ma ba gule-gule, ba ma ba nagu, ba ma ba wanikha, ba ma hadia ia ni'a, ba he wisa, ni'amoni'ö dania göi da'ö?

13 Ba lamane ere: Lö'ö!

Ba isofu na Haga'i, imane: Ba na so zi no ra'i-ra'iö ba zi mate, ba na ibabaya hadia ia da'ö no mege, hadia, si ra'i-ra'iö dania da'ö göi?

Ba lamane ere: Ya'ia!

14 Ba humede Haga'i, imane: Si manö göi ba niha andre, si manö ba soi andre, wamaigigu, iŵa'ö Yehowa, si manö göi ba nilau dangara fefu: nibe'era sumange khögu, ba da'ö, ba no si ra'i-ra'iö.
15 Ba iada'e, ba mifaigi he wisa ma'ökhö ba he wisa mege, me lö nifa'anömi kara na, omo Yehowa!
16 He wisa khömi mege? Larugi mbasitö: 20 nganu'i ladöna-döna, ba no ha 10; Ba larugi, wolazi nagu: 50 lauru laŵa'ö, ba no ha 20.
17 No u'otu'ö ami fa'akhozi ngalai wakhe ba fa'ahohomö ba teu kara, ba halöŵö dangami andrö, fefu; ba no lö fangawuli khögu ba khömi! iŵa'ö Yehowa.
18 Ba mifaigi, i'otarai ma'ökhö andre ba ba götö dania, i'otarai zi dua wulu a öfa, ba mbaŵa si siŵa, baŵa me tebe'e tou doyo gosali Yehowa!
19 Mitöngöni, na so na ba halasa mbua danö ba na lö'ö na mowua nagu ba ara ba dalimo ba falo! I'otarai luo da'ö, ba ufahowu'ö ami.

 III. Fa'adudu gamatöröŵa niha baero andrö, ba fangaro amatöröŵa Lowalangi 

20 Ba ifuli humede Yehowa khö Haga'i, ba zi dua wulu a öfa, ba mbaŵa da'ö, imane:

21 Ömane khö Zerubabeli, kumandru ba mado Yuda: Ufaheu mbanua si yaŵa, awö danö,
22 utuli'ö dadaomo razo ba uhori wa'abölö gamatöröŵa niha baero. Utuliö gureta, fabaya si fakureta yaŵa, ba alau kudo, fabaya si fakudo ba hulu, faoma ba mbawa zi'öli nawöra.
23 Ba na luo da'ö — iŵa'ö Yehowa ngahönö — ba uhalö ndra'ugö, ya'ugö Serubabeli, ono Zelatieli, enonigu, iŵa'ö Yehowa, ba ufataro ndra'ugö, timba laeduru tandro; me no utuyu ndra'ugö, iŵa'ö Yehowa ngahönö.

SAKHARIA

Faza 1

I. Famangelama Iraono Gizeraeli fa böi la'ö'ö mbua-bua ndra tuara 

1 Ba mbaŵa si ŵalu, si no töra döfi Dario, ba so niŵa'ö Yehowa khö Zakharia andrö, sama'ele'ö, ono Mberekhia ono Ido, imane:

2 No mofönu sibai Yehowa khö ndra tuami.
3 Andrö ömane khöra: Da'ö niŵa'ö Yehowa ngahönö: Mifuli ami khögu — iŵa'ö Yehowa ngahönö — ba ufulido göi khömi, iŵa'ö Yehowa ngahönö.
4 Böi si mane ira tuami ami, tuami andrö ba niŵa'ö zama'ele'ö föna: Da'ö niŵa'ö Yehowa ngahönö: Mifalalini gera-erami, miböhöli lala si lö sökhi andrö khömi ba bua-buami andrö si lö sökhi! — ba lö lafondrondrongo ba lö latöngöni niŵa'ögu, iŵa'ö Yehowa.
5 Ira tuami andrö, ba heza so? Ba sama'ele'ö andrö, ba hadia, si lö aetu noso?
6 Ba taroma ligu andrö, awö nifakhoigu andrö, niŵa'ögu ba genonigu, ba tenga no manga ba dödö ndra tuami, ba no lafalalini gera-erara, ba no lamane: Nihonogöi Yehowa ngahönö nifatörö khöda — dali lala andrö nitöröda ba bua-buada andrö — ba no ifatörö khöda.

 II. Angilata si föföna: Si fakudo ba gotalua malimbi. Fa'ahakhö dödö Lowalangi Yeruzalema 

7 Ba ba zi dua wulu a öfa, ba mbaŵa si felezara, baŵa Sebati, si no töra döfi Dario, ba so niŵa'ö Yehowa khö Zakharia sama'ele'ö, ono Mberekhia ono Ido, imane:

8 So gangilatagu, ba zi bongi: niha ba hulu kudo soyoramö, ba gotalua malimbi ba wikt:nia:daso:ndraso so ia, ba moroi furinia, ba kudo soyoramö ba soyo ba safusi.
9 Be me usofu: Hadia geluaha da'ö, Tuha? ba imane khögu mala'ika andrö, sihede khögu: Da'u'ombakha'ö khöu, hadia geluaha da'ö.

10 Ba humede niha andrö, ba gotalua malimbi, imane: Nifatenge Yehowa da'ö, ba wanöröi uli danö!
11 Ba humede ira khö mala'ika Yehowa andrö, ba gotalua malimbi, lamane: No matöröi guli danö, ba hiza, ba no sahono manö guli danö ma'asagörö, lö hadia ia.
12 Ba humede mala'ika Yehowa andrö, imane: He Yehowa ngahönö, ha wa'ara tö na lö ahakhö dödöu Yeruzalema ba banua mado Yuda, si no mofönu ndra'ugö, no 70 fakhe ae?
13 Ba itema li mala'ika andrö, sihede khögu, Yehowa, ihaogö wehedenia khönia, fondrara dödö.

14 Ba imane khögu mala'ika andrö, sihede khögu: Ebua'ö liu, ömane: Da'ö niŵa'ö Yehowa ngahönö: Humulu sibai dödögu ba Yeruzalema ba ba Ziona,
15 ba mofönu sibai ndra'o ba niha baero andrö, si no ahono-hono, si no molului mege ba wamakiko, me mofönu ndra'o, si lö abölö-bölö.

16 Andrö wa imane Yehowa: Ufuli ufaigi Yeruzalema, ahakhö dödögu: telau zui gosali khögu, ba khöra, iŵa'ö Yehowa ngahönö, ba tefadölö ba Yeruzalema wanu'a danö.

17 Ba farongogö na, ömane: Da'ö niŵa'ö Yehowa ngahönö: Ebua sa'ae dania mbanua andrö khögu, balazi wa'ohahau dödöra, ba ifuli irara dödö Ziona Yehowa, ba ifuli ituyu khönia Yeruzalema.

 III. Angilata fanete zi föföna: Tandru si öfa rozi ba siambu si daöfa. Sameta'u emali mado Yuda 

18 Ba ufaöga hörögu, ufakhölödo, ba hiza dandru, öfa rozi.
19 Ba umane khö mala'ika andrö, sihede khögu: Hadia geluaha da'ö?

Ba imane khögu: Da'ö dandru andrö samazawili mado Yuda ba Iraono Gizeraeli ba banua Yeruzalema mege.

20 Ba ifa'ele'ö khögu ziambu Yehowa, daöfa,
21 ba umane: Hadia halöŵö da'ö?

Ba imane khögu: Da'ö no mege, ba tandru andrö, si no mamazawili mado Yuda, irege samösa lö'ö sa'ae samaöga bawania, ba da'e, ba si möi mameta'u ya'ira ba ba wangohori tandru niha baero, si no mamaöga tandru ba wolau ba danö mado Yuda, ba wamazawili ya'ira.

Faza 2

I. Angilata fanete zi dua balö andrö: niha si so fanu'a danö ba danga. Fa'ebua Yeruzalema 

1 Ba ufaöga hörögu, ufakhölödo. Ba hiza niha si so fanu'a danö ba danga.
2 Ba umane: Heza möi ndra'ugö? Ba imane khögu: Ba wanu'a Yeruzalema, ba wamaigi ha wa'ebolo, ba ha wa'anau.
3 Ba hiza, ba so mala'ika andrö, si fahuhuo khögu, ba so na mala'ika bö'ö, ba gametahönia;
4 ba imane ba da'ö: Fulöi, ba hede khö nono matua andrö ba da'ö, ömane: Si lö öli dania Yeruzalema, ba wa'ato niha ba ba wa'oya gurifö, si so yomo ba mbanua,
5 ba ya'odo — iŵa'ö Yehowa — ba öli alitö ndra'odo, fasui, ba lakhömi ndra'o yomo ba mbanua.

 II. Mangawuli dania ira moroi ba danö ba ni'oloi'ö ya'ira, ba i'iagö Ziona Yehowa 

6 Hai, hai! Mi'oloi, miheta ami ba danö yöu andrö, iŵa'ö Yehowa; noa sa amaedola ba zi öfa balö mata angi ufazawili ami, iŵa'ö Yehowa.
7 Hai, ya'ugö Siona, orifi'ö, ya'ugö sonahia ba ngai nono Mbabeli alawe!
8 Noa sa imanö wame'e li Yehowa ngahönö, no ifatenge ndra'o ba niha baero andrö, si no morabu si so khömi, ba wangalui fa'ebua döi ifatenge ndra'o; me no sombambaya ono hörönia zombambaya ya'ami!
9 Ba hiza, ba u'oro'ö dangagu, yaŵara, ena'ö ondra'ua zi so barö mbaŵara ira, ba ena'ö aboto ba dödömi, wa no Yehowa ngahönö zamatenge ya'o!
10 A'iki, ba omusoi'ö dödöu, ya'ugö ono Ziona alawe! hiza sa, so ndra'o, ba wame'e nahiagu ba khömi, iŵa'ö Yehowa.
11 Ba na luo da'ö, ba oya soi zi olembai Yehowa, ena'ö faböbö banuania ira, ba ena'ö ba khömi la'iagö; ba aboto dania ba dödömi, wa no Yehowa ngahönö zamatenge ya'o ba khömi.
12 I'okhögö dania mado Yuda Yehowa, ihalö tana khönia, ba danö ni'amoni'ö andrö ba ifuli ituyu khönia Yeruzalema.
13 Dozi niha, ba ndramuhonogö ira föna Yehowa! Noa sa maoso ia, no iröi nahiania andrö ni'amoni'ö.

Faza 3

I. Angilata fanete zi tölu: Ere sebua andrö, Yosua, ba fameta horönia 

1 Ba i'oroma'ö khögu Yosua andrö Yehowa, Yosua ere sebua; föna mala'ika Yehowa so ia, ba no so ba ngainia Zatana, ba wangadugu ya'ia.
2 Ba imane Yehowa khö Zatana: Yehowa zanguma'ö khöu: böi hede-hede, ya'ugö Satana! Yehowa, si no manuyu khönia Yeruzalema, zanguma'ö khöu: böi hede-hede! Hadia, tenga dudunga nisöbi ba galitö da'e?
3 Ba no nukha soda'i nukha Yosua, me so ia ba da'ö, föna mala'ika.
4 Ba humede da'ö, imane ba zi so ba da'ö: Miheta khönia nukha soda'i andrö! Ba noa da'ö, ba imane khönia: Hiza, no ube'e aefa khöu horöu, ba ufafonukha'ö sa'ae ndra'ugö nukha ba walöŵa.
5 Ba imane na: Mifanaembu ia saembu si lö da'i! Ba lafanaembu ia saembu si sökhi ba lafonukha ia; ba soso na ba ngaira mala'ika Yehowa andrö.
6 Ba ifaduhu'ö khö Yosua mala'ika Yehowa, imane:
7 Da'ö niŵa'ö Yehowa ngahönö: Na ötörö lala andrö khögu, ba na ö'o'ö nifakhoigu; na öhaogö halöŵöu ba nomogu, ba na öhaogö göi wamaigi he wisa ba golayama, ba ufolala ndra'ugö, awö genonigu andre.

 II. So wangorifi dania khö genoni Yehowa andrö nifotöi "Lewiö" 

8 Ba fondrondrongo, ya'ugö Yosua, ere sebua, ya'ugö ba awöu andrö, sidadao fönau — noa sa tandra ira he wisa dania, sahöli-höli dödöda —: Hiza sa, ufa'aso genonigu "Lewiö" andrö!
9 Ba kara andrö, nibe'egu föna Yosua — fitu hörö zamaigi kara, si ha sambusambua —, ba usua dania, iŵa'ö Yehowa ngahönö, ba olalöŵa andrö, ba danö andre, ba ha ma'öma'ökhö u'angohori'ö.
10 Ba na luo da'ö — iŵa'ö Yehowa — ba tola faoma mikaoni nawömi ba lumö nagu ba ba lumö marafala!

Faza 4

I. Angilata fanete zi öfa: Naha wandru ana'a ba töla zai, si dua geu 

1 Ba isusugido mala'ika andrö, si fahuhuo khögu, timba na lasusugi zi mörö,
2 ba imane khögu: Hadia ni'ilau? Ba umane: Naha wandru u'ila, ana'a manö, naha wanikha tanö yaŵa ba fitu wandrunia ba fitu goro wanikha, ba wolau ba wandru andrö, tanö yaŵa.
3 Ba ba ngainia, ba dua geu döla zai, sageu ba gambölö naha wanikha andrö ba sageu ba gabera.
4 Ba humede ndra'o, umane khö mala'ika andrö, si fahuhuo khögu: Hadia geluaha da'ö. Tuha?
5 Ba itema ligu mala'ika andrö, si fahuhuo khögu, imane khögu: Hadia, lö ö'ila, hadia geluaha da'ö? Ba umane: Lö'ö, Tuha!
6 Ba humede ia, imane khögu: Taroma li Yehowa khö Zerubabeli da'ö, imane: Tenga ba wa'abölöu ba tenga ba wa'abe'eu, ha ba Gehehagu a'i, iŵa'ö Yehowa ngahönö.
7 Hadia atö, ndra'ugö, ya'ugö hili sebua, föna Zerubabeli? Salo'o dania ndra'ugö! Ena'ö alaŵa yaŵa ibe'e gara andrö, ba ena'ö lahehegö: Ya ahowu! Ya ahowu!

 II. Nibayoini andrö, si darua: Yosua ba Serubabeli 

8 Ba humede khögu Yehowa, imane:
9 Tanga Zerubabeli mege zame'e tou toyo ba watalinga nomo andre, ba tangania göi zangasiwai, ena'ö aboto ba dödöu, wa no Yehowa ngahönö zamatenge ya'o khömi.
10 Ha niha sa zangositengagö baŵa mböröta andre! oi no ide-ide na! Somuso tödö ira, na la'ila zimo ba danga Zerubabeli; si fitu andrö — hörö Yehowa andrö — zondrugi uli danö ma'asagörö.
11 Ba humede ndra'o, umane khönia: Ba töla zai andrö, fatambai naha wandru, ba hadia geluaha?
12 Ba usofu na khönia, umane: Ba hadia geluaha duturu zai andrö, ba ngai goro andrö ana'a, si dua andrö, lala wanikha ana'a andrö moroi yaŵa?
13 Ba imane khögu; Hadia, lö ö'ila hadia geluaha da'ö? Ba umane: Lö'ö, Tuha!
14 Ba imane: Da'ö nibayoini andrö, si darua, si iagö ngoni-ngoni föna zamatörö ösi guli danö ma'asagörö.

Faza 5

I. Angilata fanete zi lima: sura sihombo, sura wangelifi 

1 Ba ufuli ufaöga hörögu, ufakhölödo, ba hiza zura sihombo.
2 Ba umane khögu: Hadia ni'ilau? Ba umane: Sura sihombo u'ila, dua wulu hela wa'anau, ba fulu hela wa'ebolo.
3 Ba imane khögu: Da'ö wangelifi andrö, sanöröi tanö ma'asagörö; dozi sanagö, ba nihori ba da'e, dali nisura ba zura andrö; ba dozi si möi ba höleo [na faya], ba nihori ba da'e, dali nisura ba zura andrö.
4 No ufa'ohe'ö ia, iŵa'ö Yehowa ngahönö, ena'ö irugi yomo ba nomo zanagö ba ba nomo zi möi ba hölu ba döigu [na faya], ena'ö yomo khöra i'iagö, ba ena'ö ifufu, he eu, ba he kara.

 II. Angilata fanete zi önö: lou, si so bakha horö, ni'ohe ba Mbabeli 

5 Ba so mala'ika andrö, si fahuhuo khögu, ba imane khögu: Faöga höröu ba faigi hadia zoroma andrö!
6 Ba umane: Hadia ia? Ba imane: Lou zoroma; ba imane na: Olalöŵara da'ö, ba danö, ma'asagörö.
7 Ba hiza, ba teboka lagö lou, simo sowulo, ba hiza ndra'alawe sidao-dao, bakha ba lou.
8 Ba imane mala'ika: Da'ö horö andrö. Ba ituli'ö tou ba lou [ndra'alawe andrö], ba ilagö'ö simo no mege.
9 Ba me ufaöga horögu, ba hiza, darua ndra'alawe soroma, ba ibözi angi gafira — no hulö gafi dumbao gafira —, ba lafazaŵa lou no mege, la'ohe ba dalu mbanua.
10 Ba umane khö mala'ika andrö, si fahuhuo khögu: Heza la'ohe lou andrö?
11 Ba imane khögu: Ba wamaigi nahiania ba danö Zineara, ba na no awai, ba lafedadao ba da'ö, ba nahania.

Faza 6

I. Angilata fanete si fitu: kureta, si öfa, fa'alua huku, nifatörö Lowalangi 

1 Ba ufuli ufaöga hörögu, ufakhölödo, ba hiza gureta, öfa endronga, si otarai gotalua hili; ba hili andrö, ba töla garamba.
2 Ba sondröni kureta si so föna, ba kudo soyoramö, ba ba gureta fanete da'ö, ba kudo saitö,
3 ba ba wanete da'ö, ba safusi, ba ba wanete da'ö, ba sombaŵambaŵa.
4 Ba humede ndra'o, umane khö mala'ika andrö, si fahuhuo khögu: Hadia geluaha da'ö, Tuha?
5 Ba imane khögu mala'ika: Da'ö mata angi andrö, si öfa; latörö, me no faefa la'ondrasi zamatörö ösi guli danö ma'afefu.
6 Kureta andrö, nidöni kudo saitö andrö, ba ba danö miyöu isaŵa, ba la'o'ö safusi andrö; ba sombaŵa-mbaŵa, ba ba danö miraya lasaŵa.
7 Ba mofanö göi soyoramö andrö; ba me mangefa ira ena'ö, ba imane Yehowa: Milabu! Mitöröi guli danö! ba latöröi guli danö.
8 Ba humede ia khögu, ba imane khögu: Faigi, sanaŵa tanö miyöu andrö, ba ahono Gehehagu ba danö yöu andrö misa labe'e.

 II. Angilata fanete zi ŵalu: takula nibe'e ba högö ndra Yosua, fa'asalaŵa razo ere andrö, sohahau dödö mbanua Lowalangi 

9 Ba so niŵa'ö Yehowa khögu, imane:
10 Halö ösa game'ela mbanua si no mu'oloi'ö, Helida'i zama'ema khöu, nibe'e ndra Tobia Yedaya; ba ae yomo khö Yosia, ono Zefania, na luo da'ö, ya'ugö andrö, ba nomo ba zi möi ira, me la'otarai Mbabeli.
11 Ba halö wirö ba ana'a, ba bali'ö takula, ba fotakula Zerubabeli ba Yosua, ono Yosadaki, ere sebua,
12 ba ömane khöra: Da'ö niŵa'ö Yehowa ngahönö: Hiza niha sotöi "Lewiö" — na so ia, ba tumbu-tumbu [zi sökhi], ba ya'ia zolau osali Yehowa.
13 Ya'ia zolau osali Yehowa, ba si falukha fa'asalaŵa ia, ba tobali dumadao ia ba dadaoma zalaŵa khönia, ba salaŵa ia, ba so ba ngainia gere, ba ha sara dödö zi darua andrö.
14 Ba takula no mege, ba nibe'e ba gosali Yehowa, fa böi aefa-aefa itörö tödöra ndra Helida'i Tobia Yedaya, ba fa'oböwö nono Zefania andrö.
15 Ba banua saröu, ba möi manolo ba wolau osali Yehowa, ena'ö aboto ba dödömi, wa no Yehowa ngahönö zamatenge ya'o khömi, ba na moroi ba dödömi mi'o'ö goroisa Lowalangimi Yehowa, ba itörö.

Faza 7

I. Fanofu zi samba omo ndra Elizarese ba Regemi-Melekhi na latohugö na wamoni andrö 

1 Ba me no töra medölu fakhe razo Dario, ba so niŵa'ö Yehowa khö Zakharia.
2 Ba zi mendröfa, ba mbaŵa si siŵa, baŵa Kisilewi ba lafatenge zinenge si samba omo ndra Elizarese ba Regemi-Melekhi ba banuara,
3 ba wangalulu khö Yehowa, ba wanofu ba gere, ba gosali Yehowa ngahönö, ba ba zama'ele'ö, lamane: Hadia, utohugö na ba mbaŵa si lima we'e ba famoni, hadia, utohugö na wolaugu no, ha me uga fakhe sa'ae.

 II. I'ombakha'ö khöra sama'ele'ö: ha fanolo si numana zomasi Lowalangi 

4 Ba humede khögu Yehowa ngahönö, imane:
5 Hede ba niha ba danö fefu ba ba gere, ömane: Na no fitu ngafulu fakhe mamoni ami ba mege-ege, na baŵa si lima ba na baŵa si fitu, ba hadia, no khögu tetandrösaigö wamonimi andrö?
6 Ba na manga ami ba na mibadu hadia ia, ba hadia, tenga ya'ami zi manga, ba tenga ya'ami zamadu nibadu andrö?
7 Hadia, tenga da'e daroma li andrö, nifa'ombakha'ögö Yehowa ba zama'ele'ö no andrö, föna, me so na niha ba Yeruzalema, me lö'ö na hadia ia khöra, ba ba mbanua si tefasui ya'ira, ba me lö saheta niha raya, ba ba zalo'o?
8 Ba so niŵa'ö Yehowa khö Zakharia, imane:
9 Da'ö niŵa'ö Yehowa ngahönö: "Satulö mifaigi, ba wamatunö huhuo, ba faoma mi'omasi'ö nawömi, ba faoma mihakhösi tödö!
10 Böi mifakao lakha mbanua ba si lö ama, si lö ina, ba he niha bö'ö, ba he si numana, ba böi mifakhoi tödömi zi lö sökhi ba nawömi!"
11 Ba no te khöra wamondrongo, no abe'e mbörö du'i; la'afiso'ö dögi dalingara, ba tobali lö larongo.
12 Ba la'abe'e'ö dödöra, timba naoma, ba tobali lö larongo goroisa ba taroma li andrö nifafa'ema'ö Yehowa ngahönö khö Gehehania, ba zama'ele'ö andrö, föna. Ba tesao wönu Yehowa ngahönö, fönu sabölöbolö,
13 ba si mane ba we'aonia mege, si lö lafondrondrongo, si manö dania na mu'ao-ao ira, iŵa'ö Yehowa ngahönö, lö urongo;
14 ufazawili dania ira a'i, ba danö niha baero fefu, si lö larai la'ila, ba tanöra, ba si tobali tanö si mate, na no aheta ira, ba tobali lö sanörö sa'ae; ba tobali tanö si mate danö si sökhi sibai labe'e.

Faza 8

I. Amabu'ula li: mangawuli dania ira ba Yeruzalema 

1 Ba ifuli so niŵa'ö Yehowa khögu, imane:
2 Da'ö niŵa'ö Yehowa ngahönö: Omasido sibai Ziona andrö, solohu ndra'odo, ba no tesao wönugu khöra, fönu sabölö-bölö.
3 Da'ö niŵa'ö Yehowa: Sangawuli ba Ziona ndra'odo, ba ba dalu Yeruzalema ube'e nahiagu; "banua si lö faröi" dania döi Yeruzalema, ba "hili ni'amoni'ö" döi hili Yehowa ngahönö.
4 Da'ö niŵa'ö Yehowa ngahönö: So na dania zidao-dao ba golayama ba Yeruzalema iramatua satua ba ira alawe satua, dozi so zi'o ba dangara, me no atua sibai ira.
5 Ba ewali yomo ba mbanua, ba anönö iraono, ono matua ba ono alawe, si famaimai baewali khöra.
6 Da'ö niŵa'ö Yehowa ngahönö: Na sahöli-höli dödö dania da'ö, na luo da'ö, wamaigi zi tosai so da'e, ba khögu göi, ba sahöli-höli dödö ia, iŵa'ö Yehowa ngahönö.
7 Da'ö niŵa'ö Yehowa ngahönö: Hiza, u'orifi mbanuagu, u'efa'ö ba danö tanö ba gatumbukha luo misa ba ba danö tanö ba gaekhula luo,
8 ba u'ohe mangawuli ira, ena'ö yomo ba Yeruzalema labe'e nahiara, ba banuagu ira, si lö tebulö ba si ndruhu, ba Lowalangira ndra'odo!

 II. Ifahowu'ö ira Yehowa, na fa'atulö ba fa'omasi lafa'ua 

9 Da'ö niŵa'ö Yehowa ngahönö: Mi'abe'e'ö dangami ya'ami samondrongo taroma li andre, ba götö da'e, taroma li nifa'ema zama'ele'ö andrö, sama'ele'ö me luo tebe'e tou doyo ba wolau omo Yehowa ngahönö, osali andrö.
10 Föna da'ö sa, ba lö böli gölö niha ba halöŵöra, ba he halöŵö gurifö, ba no zaya-zaya gölö; ba zofanö ba ba zangawuli, ba so gameta'uö emali, ba no ufadou manö niha fefu.
11 Ba iya'e, ba bö'ö dödögu ba zi tosai soi da'e, bö'ö me föna, iŵa'ö Yehowa ngahönö;
12 lö'ö sa'ae hadia ia ba zinanö khöra. Mowua nagu ba mowua danö, ba soso namo mbanua ba utehe manö da'ö fefu ba zi tosai soi andre.
13 Ba si mane mege, me no tobali fangelifi döimi ba niha baero, ya'ami ma'uwu Yuda ba ma'uwu Gizeraeli, si manö wanologu ya'ami, ena'ö tobali famahowu'ö döimi! Böi mibusi dödömi!
14 Mi'abe'e'ö dangami! Imane sa Yehowa ngahönö: Si mane mege, me uhonogöi wamakao ya'ami, me labaosi dödögu ira tuami, iŵa'ö Yehowa ngahönö, ba me lö aröuröu ba dödögu,
15 si manö göi wangohonogöigu ma'ökhö famatörö si sökhi ba Yeruzalema ba ba ma'uwu Yuda.
16 Böi mibusi dödömi! Ba da'ö nilaumi: Faoma si duhu milau khö nawömi ba böi mibila'ö wamatunö huhuo ba kato khömi, huku satulö mifatörö!
17 Böi mifakhai tödömi zi lö sökhi khö nawömi, ba böi omasi ami we'amöi ba hölu ba zi lö duhu, me no si fatuwu khögu da'ö fefu, iŵa'ö Yehowa.

 III. Tobali baŵa wa'omuso dödö dania mbaŵa wamoni andrö khöra 

18 Ba so niŵa'ö Yehowa ngahönö khögu, imane:
19 Da'ö niŵa'ö Yehowa ngahönö: Famoni andrö, na baŵa si öfa ba si lima ba si fitu ba si fulu, ba tobali fa'omuso dödö ba fa'iki ba si no amaedola walöŵa, ba ma'uwu Yuda: ba mi'omasi'ö zi duhu ba fa'atulömi khö nawömi!
20 Da'ö niŵa'ö Yehowa ngahönö: Falukha na dania, ba la'ondrasi ami soi bö'ö, sambusambua soi manö, ba oya banua zangondrasi ya'ami.
21 Faoma möi khö nawöra mbanuara ba lamane: Talabu, möi ita fakao khö Yehowa ngahönö! Ya'odo göi, ba si möi!
22 Ba oya soi, ato niha baero zangondrasi, ba wangalui Yehowa ngahönö, ba Yeruzalema, ba ba wakaosa, khö Yehowa.
23 Da'ö niŵa'ö Yehowa ngahönö: Na luo da'ö dania, ba hiza, ba dafitu niha, hadia lira fefu, li niha baero, zondra'u ahe mbaru niha Yehuda si ha samösa, ba sanguma'ö: Faoga khömi, me no marongo, wa lö aefa-aefa khömi Lowalangi!

Faza 9

I. Fama'ele'ö: nifatörö Lowalangi dania ba niha si fa'udu ba Ndraono Gizeraeli 

1 Niŵa'ö [zama'ele'ö]. Taroma li Yehowa, nitandrösaigö ba danö Haderakhi, si tohare ba Ndramaseko dania. Ifaigi-faigi sa niha Yehowa, ba he mado Ndraono Gizeraeli fefu.
2 Ba ba Hamata, si faola ba da'ö, ba ba Diro ba ba Zidona; noa sa onekhe sibai ira!
3 No la'aro'ö mbanua khöra banua Diro andrö. No lahöna wirö, timba gawu-gawu, ba balaki, timba dambu baewali wa'oya.
4 Ba hiza, ba Yehowa zatu'a dania, ba itimba ba nasi wangabe'era andrö, ba banua, ba ö galitö.
5 Lafaigi-faigi dania Asikalo, ba humokha mbura: ba banua Gasa, ba laköröbui ira [ba wa'afökhö], ba si manö göi Nekerona — me no tobali faya dötönaföra andrö. Ba ba Gasa, ba lö razo sa'ae; ba Asikalo, ba si lö niha sa'ae dania,
6 ba ba Gasoto, ba niha si no fakhöyö zowanua. Uhöndrögö wayaŵasa Ndrawa Wilisiti andrö,
7 ba ufadöni ba mbawara si fao do andrö; ba sogoro ita andrö khöra, ba usöbi ba niföra. Ba si tosai dania ira göi, khö Lowalangida. Si falaŵalaŵa ba zalaŵa mado Yuda dania ira, ba banua Nekerona, ba si falaŵalaŵa ba Ndraono Yebusi.
8 Ba u'iagö ba'a-ba'a ba gosali andrö khögu, ba'a-ba'a zanörö fefu. Böi sa'ae irugi ira samakao; ufaigi-faigi sa'ae.

 II. Fama'ele'ö fa'asalaŵa Mesia, ba Ziona, sohahau dödö mbanuania 

9 Abölögö a'iki, ya'ugö ono Ziona alawe! Owua-wua'ö dödö, ya'ugö ono Yeruzalema alawe! Hiza, möi yomo ba mbanua khömi razomi, razo satulö ba sabölö! si lö fayaŵasa ia, ba hulu galide so ia, ba hulu nono galide si alawe.
10 Ba ihori gureta ba wanuwö, ba mado Geferayi, ba he kudo ba Yeruzalema: ba he fana ba wanuwö, ba nihori dania; ba fa böi fasuwö iŵa'ö ba soi niha misa. Ba oi barö mbawania so, i'otarai nasi ba zi tambai, numalö ba nasi ba zi tambai, tanö sa, ba i'otarai mboto Oifarati, numalö ba wondrege danö.
11 Ba me no do ube'e tandro tanga ba zura wawu'usa li andrö khöda, ba u'efa'ö göi ni'oloi'ö andrö khöu, ba mba'a andrö, si lö idanö.
12 Mifuli ami ba mbanua saro andrö, ya'ami si no timba nikuru, sanötöna na fangefa. Ma'ökhö na göi, ba tefarongogö: Ufodua winaeta wanulöni khöu.
13 No ukhai khögu mado Yuda, nifogai fana, no ufo'ösi [ono wana] mado Geferayi, ba ufarou nonou matua, ya'ugö Siona, ba wolau ba ndraono Yawano, ubali'ö si'öli zabölö ami.
14 To'ele dania Yehowa, yaŵara, ba itörö ono wana khönia, timba gari mbanua; ilau dania dorofe Yehowa ba fao ia ba nangi sabölö moroi raya wanörö.
15 Ifoba'a-ba'a ira Yehowa ngahönö, manga-manga ira, ba lahundrahundra tou nono gara riboribo. Labadu ndro [zanuwö] nifamadu agu, ba oi do ira, timba wiga andrö, ba wame'e sumange, ba timba watalinga naha wame'e sumange.
16 Lowalangira Yehowa zame'e abölö ira, na luo da'ö, ya'ira andrö, nikubaloi, banuania, me no mani-mani ba dakula ira, si takile ba danönia.
17 Ha lö ebua lakhöminia! ba ha lö abölö wa'asökhinia! So mbua danö, fangabölö nono matua, ba so nösi mbua nagu fangabölö nono alawe.

Faza 10

<div class="buku">
 I. Me itolo Yehowa, ba abölö mbanuania Iraono Gizeraeli 

1 Mi'andrö deu khö Yehowa! Ibe'e deu sara ba teu sahulö, na inötö; ifatörö gari mbanua ba teu laöhö ba ndru'u ba ba zinanö ba danö fefu.
2 Fayafafa sa niŵa'ö ziraha, ba no angilata faya gangilata zi faeta; nifakhai dödö, si lö boto, wehedera, ba no angi wondrara dödö andrö khöra. Andrö wa mowaö-waö manö ira, timba ngawawa mbiri-biri, ba no irugi ira famakao, me no lö sokubaloi ya'ira.
3 Ba no tesao wönugu, ba gubalo andrö, ba u'otu'ö dania zi matua andrö [sondrönia'ö ya'ira]. Noa sa ifaigi Yehowa ngahönö nikubaloi andrö khönia, ma'uwu Yuda, ba no ibali'ö kudo khönia, kudo soadu ba wanuwö.
4 Khönia i'otarai toyo ba watalinga ba moroi khönia göi darutaru nose, moroi khönia wana ba wanuwö, ba ba khönia la'otarai sondrönia'ö fefu.
5 Hulö sabölö ira ba wasöndrata, samöbörö tou tambu ba ewali, ba lalau fasöndra, me no Yehowa zanolo ya'ira, ba tobali si lö boto zi fakudo (emali</ref>
6 Ba u'abe'e'ö ma'uwu Yuda, ba utolo ma'uwu Yosefo; ba u'ohe mangawuli ira, me no ahakhö dödögu ira, ba tobali hulö na lö urai utibo'ö ira. Me no Yehowa ndra'odo, Lowalangira, ba ufondrondrongo khöra.
7 Ba tobali sabölö mado Geferayi, ba abe'e dödöra, timba zi no mamadu agu. Ba la'ila iraonora; ba omuso dödö, owua-wua dödöra ba khö Yehowa!

 II. I'ohe mangawuli ira ba danöra, ba ihöndrögö zi fa'udu khöra 

8 Udönisi ira ba u'owuloi ira, me no sangorifi ya'ira ndra'odo; ba ato dania ira, si mane me föna.
9 Ufazawili ira ba danö niha baero, ba he ba wondrege zaröu tanö, ba itörö tödöra ndra'odo; ba la'e'ebua ndraonora, ba lafuli ira.
10 U'ohe mangawuli ira, moroi ba danö Miserayi ba u'owuloi ira moroi ba danö Asiria; ufa'amöi ba danö Gileadi ira ba ba hili Libano, ba ambö nahara.
11 La'ötö nasi, lasaŵa Diro, ba ituli'ö ba nasi hati andrö khöra, ba ogo'ö namö Nilo, fefu. Ba tetuli'ö tou Asiria, si no fayaŵa andrö, ba aheta zi'o zalaŵa ba Ndrawa Miserayi.
12 Abe'e dania ira ba khö Yehowa ube'e, ba lasuno dania ira ba döinia andrö, iŵa'ö Yehowa.

Faza 11

I. Fama'ele'ö nitandrösaigö ba gubalo si lö sökhi andrö 

1 Bokai mbawa gölimö, ya'ugö hili Libano, ena'ö i'a alitö döla geresi andrö khöu!
2 Ege'ege, ya'ugö senobari, me no tekiko geresi, me no afufu zoadu andrö! Mi'ege-ege, ya'ami manawa ba danö Mbazana, me no tou ba danö so gatua andrö, si tebai itörö niha mege!
3 Tarongo wege-ege gubalo andrö, me no afufu wa'asökhi andrö. Tarongo wendröndröndröndrö nono zingo, me no tobali tanö si mate zatua eu andrö ba ndraso Yoridano.
4 Da'ö niŵa'ö Lowalangigu Yehowa: Kubaloi mbiri-biri andrö nitaba dania;
5 nitaba zowöli lö fotu; ba niŵa'ö zamawa: Nisuno Yehowa, so'ana'a sa'ae ndra'odo! ba kubalora, ba lö lahakhösi tödö ira.
6 I'otarai da'e sa, ba lö'ö sa'ae uhakhösi tödö niha ba danö, iŵa'ö Yehowa; ya'odo sa'ae zolulu niha, ululu ba danga gubalonia zamösana, ba ba danga razonia; da'ö sa'ae zamakiko tanö, ba samösa lö u'efa'ö ba dangara.

 II. Kubalo si sökhi andrö, ba si'o si dua rozi: "fa'ebua dödö" ba "famaböbö" 

7 Ba no ukubaloi mbiri-biri sinuturu andrö, biri-biri sabölö ahakhö dödöda, me no si manö, ba dua rozi uhalö khögu si'o gubalo; "fa'ebua dödö" ube'e töi zi sara, ba "famaböbö" döi zi sara khögu.
8 Ba me ukubalo-baloi mbiri-biri andrö, ba me no utimba gubalo si datölu andrö, barö zi ba sara waŵa, ba anuzu dödögu ira, ba ya'ira göi, ba no sanuzu tödö ya'odo.
9 Ba umane: Lö omasido wokubaloi ya'ami: si mate, ba alakha mate ia, ba si tekiko, ba alakha tekiko, ba si tosai na dania, ba hana na faoma la'a nawöra!

 III. Ba me latibo'ö gubalo si sökhi andrö banuania, ba i'efa'ö ia khöra ba ilulu ira khö gubalo si lö tödö 

10 Ba utuyu zi'ogu "fa'ebua dödö" andrö, ba ufatö, ba wanudugö fawu'usa li andrö khögu, ba niha baero fefu.
11 Ba me tedudugö, me luo da'ö, ba aboto ba dödö mbiri-biri andrö, fondrege zahakhö dödöda, sanöngöni nilaugu, wa no taroma li Yehowa.
12 Ba umane khöra: Na lö abua khömi, ba mibe'e luogu, ba na lö mibe'e, ba böi. Ba latulo luogu, 30 rufia.
13 Ba imane khögu Yehowa: Fazaumba ba mbate'e girö-girö, mböli soadu andrö, niŵa'öra böligu! Ba uhalö rufia andrö, si 30, ba ufazaumba ba mbate'e girö-girö, ba gosali Yehowa.
14 Ba ufatö göi zi'ogu si sara, "famaböbö" andrö, ba wanudugö fa'afatalifusöra mado Yuda Ndraono Gizeraeli.
15 Ba imane khögu Yehowa: Halö khöu wakake gubalo sambö tödö;
16 Hiza sa, ya'odo zangasogö dania kubalo ba danö, si lö ba dödö si tekiko sa'ae, ba si lö mangalui sisuna ba si lö mamadöhö sokho zesokho, ba si lö mondrorogö si lö fökhö [na], si aga'aga nösi zatabö, ba samabali sa'ara.
17 Alai gubalo andrö, si lö ngaroro, si faröi ba nikubaloi andrö. Ya oköli da'ionia, ba ya aboto hörönia kambölö! Ya oköli sibai da'ionia, ba akha alua mate hörönia kambölö!

Faza 12

I. Lasasagö Yeruzalema niha baero ba abe'e ira; ya'ira zabölö, ibe'e Lowalangira 

1 Taroma li. Taroma li Yehowa, nitandrösaigö ba Ndraono Gizeraeli, niŵa'ö Yehowa andrö, samologö banua si yaŵa mege ba solata tanö, ba somböi eheha niha, barö dotonia.
2 Hiza, ubali'ö mako zalimbuanö niha Yeruzalema, salimbuanö niha baero fefu, si tefasui ya'ira, ba tefarahu göi mado Yuda, na lasuwö Yeruzalema.
3 Na luo da'ö dania, ba ubali'ö gowe nifazaŵa Yeruzalema, ba niha baero fefu, dozi ha niha ira samazaŵa, ba mesokho; ba dozi soi ba guli danö, ba owulo, udunia.
4 Ba na luo da'ö, iŵa'ö Yehowa, ba ubözi fa'atokea kudo fefu; ba si fakudo ba hulu, ba ubözi fa'owöhö. Ba ma'uwu Yuda andrö, ba uhörö-hörögö, fatua uhawui bösi kudo niha baero fefu.
5 Ba lamane dania dödöra salaŵa mado Yuda: We'e-we'e dödö mbanua Yeruzalema Yehowa ngahönö, Lowalangira, we'e-we'e dödö sabe'e!
6 Na luo da'ö dania, ba timba ndrundrunga ba mbaho ge'u zalaŵa mado Yuda ube'e, ba timba zulu sihola-hola ba mbaho ngamböbö wakhe, ba tobali la'a niha baero fefu, si tefasui ya'ira, he ba gambölö, ba he ba gabera; ba Yeruzalema, ba si lö tebulö ba nahania, lö hadia ia khöra.
7 I'ofönai'ö wanolo ba nose mado Yuda Yehowa, fa böi fayaŵa ba mado Yuda ma'uwu Dawido ba banua Yeruzalema, ba wa'ebua döira andrö.
8 Na luo da'ö, ba amaedola ibalugö balusenia Yehowa mbanua Yeruzalema, ba samome khöra, ba no timba Dawido, na luo da'ö, ba ma'uwu Dawido, ba no timba Lowalangi, si mane mala'ika Yehowa andrö, si iagö fönara.
9 Ba na luo da'ö, ba u'alui wangohori fefu niha baero, si no möi manuwö Yeruzalema.

 II. Telau dania Geheha fa'ahakhö dödö, Eheha ba wakaosa, ba wamalalini era-era 

10 Ba ba ma'uwu Dawido, ba ba mbanua Yeruzalema, ba ulau Geheha fa'ahakhö dödö, Eheha ba wakaosa, ba latöngöni nifahöra mege, ba la'e'esi ia, nifange'esi ono matua si ha sambusambua; mege-ege sibai ira ba khönia, timba wa'abu dödö ba khö nono si a'a.
11 Na luo da'ö, ba tesao wange'esi sabölö-bölö, ba Yeruzalema, timba wange'esi no ba Hadandrimo ba danö salo'o, ba Megido.
12 Mege-ege niha ba danö fefu, sambusambua mado: Si tonia ma'uwu Dawido ba si tonia ndra'alawe khöra; ba si tonia ma'uwu Natano ba si manö göi ndra'alawe khöra;
13 ba si tonia mado Lewi ba si manö göi ndra'alawe khöra; ba si tonia ma'uwu Zime'i ba si manö göi ndra'alawe khöra;
14 ba si manö madora fefu; sambusambua mado, ba si tonia, ba si manö göi ndra'alawe khöra.

Faza 13

I. Umbu fangehao, fameta horö. Fangohori adu, fabaya sama'ele'ö sofaya 

1 Ba na luo da'ö, ba no atöla gumbu ba ma'uwu Dawido ba ba mbanua Yeruzalema, umbu ba wanasai horö ba si ra'i-ra'iö.
2 Ba na luo da'ö — iŵa'ö Yehowa ngahönö, ba uhori irege döi nadu, ba danö, ba tobali lö itörö lira sa'ae, ba umanö göi wangohori ba danö sama'ele'ö andrö, fabaya eheha andrö si ra'i-ra'iö.
3 Ba na so zui na zabe'e tödö, ba we'amöi sama'ele'ö, ba lamane dania khönia amania ba inania, so'ono ya'ia: Yagö mate, me no ölau waya ba döi Yehowa! Ba satuania, amania ba inania zanaru'ö khönia si'öli, na möi ia sama'ele'ö.
4 Ba na luo da'ö, ba dozi sama'ele'ö, ba saila ba gangilatara, na möi ira sama'ele'ö, ba lö'ö sa'ae la'obaru mbaru bu andrö, ba wolimo niha;
5 dozi lamane a'ine: Tenga sama'ele'ö ndra'odo, no sangahalö ndra'o; me iraono sibai na ndra'o, ba no lahöli sawuyu ndra'odo.
6 Ba na tamanö dania: Ba hadia laheto andrö, ba dötö'amö? ba imane: Me no laböbözido yomo ba nomo zomasi ya'odo!

 II. Telau zi'öli khö gubalo andrö, ba fangehao rorogöfönia 

7 Faoso, ya'ugö si'öli, khö gubalo andrö khögu, ba niha andrö, sahatö khögu! iŵa'ö Yehowa ngahönö. Lau khö gubalo andrö, ena'ö muzaewe mbiri-biri, ba ena'ö ulau ba niha side-ide.
8 Ba ba danö ma'asagörö — iŵa'ö Yehowa — ba tobali duata zahori, si mate, ba ha saraö zi tosai ba danö.
9 Ba he si saraö andrö, ba ufatörö ba galitö, utunu, nifanunu firö, uhaogö ira, nifangehao ana'a. Da'ö dania zi angaröfi li töigu, ba ufondrondrongo khöra, ba umane dania: Da'ö mbanuagu! ba lamane: He Yehowa, Lowalangigu!

Faza 14

I. Fanuwö niha baero Yeruzalema, safuria 

1 Hiza, irugi dania baŵa khö Yehowa, ba yomo ba mbanua khömi lafosasi gondra'ua nirabu ba khömi.
2 U'owuloi sa'ae dania niha baero fefu, ba wanuwö Yeruzalema, ba atu'a dania ira ba mbanua, ba laraburabu gama-gama ba nomo, ba lahoröni ndra'alawe; ba si matonga nösi mbanua, ba ni'oloi'ö, ba si tosai niha, ba tenga nihori ba mbanua.
3 To'ele dania Yehowa a'i, möi fasuwö ba soi niha andrö, si mane no, me fasuwö ia, me luo wasöndrata andrö.
4 Ba hili wanikha i'iagö, na luo da'ö, ba hili wanikha andrö ba gamaudu Yeruzalema, tanö ba gatumbukha luo. Ba fabali hili wanikha, i'otarai zuzunia, numalö ba gatumbukha ba ba gaekhula, tobali bawa danö sebolo, miyöu to'ese zi tambai hili ba miraya to'ese zi tambai.
5 Ba moloi ami, misaŵa mbawa danö andrö, otalua hili andrö khögu — me no ba Gaseli irugi bawa danö andrö, otalua hili — ba soloi ami, si mane me moloi ami ba ziheu no andrö, me luo razo mado Yuda Usia. Ba si to'ele Yehowa, Lowalangigu, ba awönia ni'amoni'ö fefu.
6 Ba na luo da'ö, ba lö'ö manö moluo, tobali ogömi-gömi zihaga andrö.
7 Ba ma'ökhö dania — nihonogöi Yehowa — ba tenga si moluo ba tenga si bongi; ba na tanö owi, ba awena moluo.

 II. Razo ba guli danö ma'asagörö Yehowa 

8 Na luo da'ö, ba so nidanö gumbu, si oroi moroi yomo ba Yeruzalema, sangele misa: sara zoluaha ba zilua asi tanö ba gatumbukha luo, ba si sara, ba ba nasi tanö ba gaekhula moluaha; faoma, he ba mbaŵa lökhö, ba he ba mbaŵa deu.
9 Ba Yehowa razo ba danö, ma'asagörö. Na luo da'ö, ba ha samösa Yehowa, ba töinia, ba ha sambua.
10 Tobali salo'o dania danö ma'asagörö, i'otarai Geba, numalö ba Rimono, raya Yeruzalema. Ba Yeruzalema, ba si lö tebulö ba dadaomania andrö, si no alaŵa, i'otarai mbawa göli mado Mbeniyami, irugi naha mbawa göli me föna ba irugi mbawa göli ba watalinga andrö; ba i'otarai malige Hananeli, ba irugi wolazi andrö khö razo.
11 Ba soso ira ba da'ö, ba lö fangelifi sa'ae, ba sahono mbanua Yeruzalema, lö hadia ia.

 III. Famakiko niha baero 

12 Ba da'ö wamakao, famözi Yehowa niha baero andrö fefu, si no manuwö Yeruzalema: Mangobou nösira fatua muzizio na ira; höröra, ba obou ba nahania bakha, ba lelara, ba obou ba mbawa.
13 Na luo da'ö, ba ihawui ira fa'afakuyu sabölö-bölö Yehowa, ba tobali fara'ura'u tanga ira, ba ilau khö nawönia zamösana.
14 Ba mado Yuda göi zi fasöndra khöra, yomo ba Yeruzalema. Ba te'owuloi dania gana'a niha baero fefu, si fasui, ana'a ba firö ba nukha, si fahöna.
15 Ba famunu da'ö göi zi göna kudo ba kudo kalide ba ondra ba kalide, urifö niha fefu, si so ba naha zanuwö andrö.

 IV. Dozi niha, ba lafosumange Yehowa 

16 Ba dozi si tosai niha baero andrö fefu, si no möi manuwö Yeruzalema, ba ero röfi möi ira misi yaŵa, ba wangalulu khö Yehowa ngahönö ba ba wolau owasa nose daha geu andrö.
17 Ba si lö möi misi yaŵa ba Yeruzalema, soi niha ba guli danö, ba wangalulu khö razo Yehowa ngahönö, ba lö aekhu ba danöra deu.
18 Ba na lö möi misi yaŵa Ndrawa Miserayi, na lö ya'ira, ba göna ira famakao andrö, nifatörö Yehowa ba niha baero andrö, si lö möi misi yaŵa, ba wolau owasa nose daha geu.
19 Da'ö dania horö Ndrawa Miserayi ba horö niha baero fefu, me lö möi ira misi yaŵa ba wolau owasa nose daha geu.
20 Ba na luo da'ö, ba sura ba dete ritiriti andrö ba kudo, ba: "Ni'amoni'ö khö Yehowa!" ba bowoa fondrino andrö ba gosali Yehowa, ba no si mane figa andrö, ba wame'e sumange.
21 Dozi bowoa dania, ba Yeruzalema ba ba mado Yuda, ba no mu'amoni'ö khö Yehowa ngahönö, ba dozi same'e sumange, ba so ira, ba lahalö ösa, ba labe'e fondrino [zumange], ba na luo da'ö ba lö'ö sa'ae saniaga, ba gosali Yehowa ngahönö.

MALEAKHI

Faza 1

I. Yakobo nituyu Lowalangi ba tenga Ezau  

1 Taroma li. Niŵa'ö Yehowa ba Ndraono Gizeraeli, nifa'ema Male'akhi andrö.

2 Imane Yehowa: No u'omasi'ö ami, ba mimane: Heza zi no ö'omasi'ö ndra'aga? Ba imane Yehowa: Hadia, tenga ga'a Yakobo Gezau? ba noa zui u'omasi'ö Yakobo,
3 ba fa'udu ndra'o khö Gezau, ba no ubali'ö sasai'ö hili andrö khönia; ba tana khönia tanö, ba no ubali'ö tanö si mate, nahia nasu ana'a.

4 Na lamane Iraono Gedomo: Si no murasa ndra'aga, ba mafuli ma'a'azökhi gadudula andrö, ba imane Yehowa ngahönö andrö: Sotomo ira, ba sanudugö ndra'odo, ba labe'e töira "tanö horö" ba "soi sofönu Yehowa, si lö mamalö-malö".

5 Ba i'ila hörömi, ba mimane dania: Sebua Yehowa, italu'i nola Ndraono Gizeraeli!

 II. Ba lö'ö zui lafosumange Yehowa ere andrö. Lalau zalakha ba ni'amoni'ö andrö 

6 Ono, ba ifosumange namania, ba sangai halöŵö, ba ifosumange zokhö ya'ia. Ba na Ama ndra'o, ba hezo zumangegu? Ba na sokhö ndra'o, ba hezo wangata'ufi ya'odo? iŵa'ö khömi Yehowa ngahönö andrö, ya'ami ere andrö, si lö ba dödö töigu. Ba mimane zui: Hezo zi lö ba dödöma töimö?

7 Ya'ami, same'e ba naha wame'e sumange andrö khögu roti nita'unöi, ba mimane zui: Hezo zi ta'unö andrö, ni'ohema khöu? Me no miŵa'ö: Meza khö Yehowa andrö, ba no si lö ba dödöda.
8 Ba na mibe'e sumange zi lö hörö, ba tenga si lö sökhi [miŵa'ö]. Ba na mibe'e zombuyu-mbuyu töla ba sofökhö, ba tenga si lö sökhi göi [miŵa'ö]. Tema be'e buala khö gumandru khöu, hadia, ebua maö dödönia khöu, ba hadia, inehegö ndra'ugö? iŵa'ö Yehowa ngahönö.

9 Ba iada'e, ba mi'angaröfi li Lowalangi, ena'ö ihakhösi tödö ita — tangami zolau si manö — hadia, so ba khömi zebua dödönia? iŵa'ö Yehowa ngahönö.

10 Ena'ö na so zamösa ba khömi sondruhö bawandruhö; fa böi sa'ae mi'ebua'ö galitö ba naha wame'e sumange andrö, si lö boto! Lö omasido ami, iŵa'ö Yehowa ngahönö, ba sumange nibe'e dangami, ba lö ba dödögu.
11 I'otarai sa ba gatumbukha luo, numalö ba gaekhula, wa'ebua döigu, ba niha baero, ba dozi banua, ba tetunu zamohua, sumange döigu, sumange si sökhi; sebua sa döigu ba niha baero, iŵa'ö Yehowa ngahönö.

12 Ba ya'ami, ba salakha milau khönia, wanguma'ö: Meza Yehowa andrö, ba no muta'unöi, ba tana khöda andrö ba da'ö, öda, ba no sanuzu dödöda.
13 Ba mimane: Wa'ebua wa'akao! ba te khömi, iŵa'ö Yehowa ngahönö, ba mi'ohe gondra'ua ba sombuyu-mbuyu töla ba sofökhö; mibe'e sumange; hadia, somasido da'ö, nibe'e dangami! iŵa'ö Yehowa.
14 Ba ni'elifi zi falimo, si so si matua ba gurifönia ba samabu'u hadia ia, ba same'e sumange Zo'aya dania si alawe, si so sala; razo sebua sa ndra'odo, iŵa'ö Yehowa ngahönö, ba sata'u niha döigu, ba niha baero.

Faza 2

I. Fanegu ere andrö sanawö fawu'usa li andrö khö Lowalangi  

1 Ba iada'e, ba ba khömi tetandrösaigö goroisa andre, ya'ami ere.
2 Na lö mifondrondrongo ba na lö mibe'e ba dödömi, ba wamosumange döigu, iŵa'ö Yehowa ngahönö, ba ufatörö khömi wangelifi ba u'elifi wamahuwumi andrö; ba noa sa'ae u'elifi, me lö edöna mibe'e ba dödömi.
 
3 Hiza, utegu dangami, ba ulau ba mbawami golawua, olawua zumange andrö khömi, ba ba da'ö lafao ami.
4 Ba aboto dania ba dödömi, wa no ufafa'ema'ö khömi goroisa andrö, ena'ö fawu'usa li khögu ba Ndraono Lewi, iŵa'ö Yehowa ngahönö.
5 Fawu'usa ligu andrö khöra, ba no fangorifi ba fa'ohahau dödö, ba ba wangata'ufi ya'odo ube'e khöra, ba no la'ata'ufi ndra'odo, ba no manizi-nizi ira ba döigu andrö.
 
6 Oroisa si ndruhu nifa'emara, ba si lö atulö, ba lö falukha ba mbewera. Ba wa lö sinegu ba ba wa'atulö latörö lalara somasi ndra'o, ba no ato ladönisi mangawuli, ba wondröi lala si lö atulö. 
7 Ba mbewe gere sa, ba böi aefa wamahaö si ndruhu; famobawa lala ta'alui ba mbewenia, me no sinenge Yehowa ngahönö ia.
 
8 Ba ya'ami, ba no miröi lala, no ato zi te'ala mibe'e famahaömi andrö, no mifufu wawu'usa li andrö, ba Ndraono Lewi, iŵa'ö Yehowa ngahönö.
9 Ba ya'odo göi, ba si lö ba dödö ami, ube'e, ba si lö töi, ba zato fefu, me no olifu ami lala andrö khögu, ba me no ebua dödömi zambuana, ba wamahaö andrö.

 II. Fanegu sato, me falimo-limo ira, si a'ania ba khö ngambatöra 

10 Hadia, tenga ha samösa namada, ya'ita fefu? Tenga ha samösa Lowalangi somböi ya'ita? Ba hana wa faoma falimo-limo ita khö nawöda, wolau salakha ba wawu'usa li andrö khö ndra tuada?
11 Si falimo mado Yuda, ba ba Ndraono Gizeraeli ba ba Yeruzalema, ba no telau zogoro ita; mado Yuda, ba noa sa lalau zalakha ba ni'amoni'ö andrö, khö Yehowa, somasi ia; ba no omasi ira nono Lowalangi bö'ö, ba no la'owalu.
 
12 Yamuhori Yehowa zi lö mörö ba sanedema li, ba nose ma'uwu Yakobo, ba niha andrö, same'e sumange khö Yehowa ngahönö!

13 Ba da'ö na nilaumi: mihawu taŵa hörö naha wame'e sumange andrö khö Yehowa, ba fege-ege ba fangarö-ngarö, tobali lö'ö sa'ae i'otahögö zumange nibe'emi, ba lö'ö sa'ae ihalö ba dangami zomasi ia.
14 Ba mimane: Hana? Me no anehe Lowalangi wolaumö khö ngambatömö me ono matua ndra'ugö ba zi no falimo ndra'ugö, lö lai wa no awöu ia ba fo'omo ba wawu'usa li andrö khöu.
 
15 Ba samösa lö solau si manö, si so tödö na ma'ifu. Ba he wisa dödö zi samösa andrö? Khö Lowalangi i'alui nga'ötö. Ba mi'angelama, tödömi andrö, ba böi manö falimo ndra'ugö khö ngambatöu me ono matua ndra'ugö. 
16 Me no si fatuwu khögu wanibo andrö, iŵa'ö Yehowa, Lowalangi Ndraono Gizeraeli; ihawui horö mbarunia [solau da'ö], iŵa'ö Yehowa ngahönö. Ba mi'angelama sa'ae, tödömi andrö, ba böi manö falimo ami! 
17 Atage Yehowa mibe'e, ba wehedemi andrö, ba mimane: Heza mabe'e atage ndra'ugö? Me miwa'ö: Dozi solau si lö atulö, ba no si sökhi, wamaigi Yehowa, ba no ya'ira zomasi ia: ma hezo na Lowalangi andrö, samatörö huku satulö?

Faza 3

I. Tefa'ele'ö wa'aso Mesia ba fa'aso zangehao lala khönia 

1 Hiza ufatenge zinenge andrö khögu, ena'ö ihaogö lala fönagu; ba lö mudöna-döna, ba möi ba gosalinia Zo'aya andrö, ni'aluimi, mala'ika wawu'usa li andrö, somasi ami, zi so; hiza so ia dania, iŵa'ö Yehowa ngahönö.
 
2 Ba ha niha zanaha baŵa wa'asonia andrö, ba ha niha zi tola, na to'ele ia? Me hulö si mane alitö ba zolaugö ana'a ia, ba me hulö si mane idanö nawu ba zamabago nukha.
 
3 Ba dumadao dania ia wolaugö firö andrö ba fangehao ya'ia, ba ihaogö Nono Lewi andrö, iheta zi tenga, nifolau ba gana'a ba ba wirö, ena'ö tobali solohe sumange Yehowa ira, si nangea.
4 Ba ena'ö omasi dania Yehowa zumange nibe'e mado Yuda, awö nibe'e Yeruzalema, si mane me luo föna sibai, si mane ba götö si no numalö.

 II. Ba wanguhuku so Yehowa ba ndramufalalini gera-erara ba ndro mutörö nifakhoi andrö 

5 Ba möido khömi, ba wanguhuku, ba sasi salio ndra'o, udu zi fakelemu andrö ba udu zohorö, fabaya si möi ba hölu na faya ba sangambösi luo genoni ba samakao lakha mbanua ba si lö ama, si lö ina, ba samuyu'ö huku, ba niha bö'ö, lö fangata'ufi ya'odo, iŵa'ö Yehowa ngohönö.

6 Ya'odo, sa Yehowa, ba lö si tobali ndra'odo; ba ya'ami, Iraono Gizeraeli, ba lö sahori na ami.
7 I'otarai götö ndra tuami, ba no mi'erogö gamakhoitagu ba lö ni'o'ömi. Mifuli ami khögu, ba ufulido khömi, iŵa'ö Yehowa ngahönö, ba mimane: Hezo atö nifalalinima era-erama?
8 Hadia, tola maö ilimo Lowalangi niha, wa milimo ndra'odo? ba mimane: Hezo nilimoma ya'ugö? Ba zi sambua ni'ofulu andrö ba ba zumange nihalö fegero andrö.
 
9 Andrö wa no mu'elifi ami, me milimolimo ndra'odo, sambua soi manö ya'ami. 
10 Mi'ohe ba nomo girö-girö zi sambua ni'ofulu, ma'asambua, ena'ö so mbalazo ba nomo andrö khögu, ba mitandraigö ndra'o ba da'ö, iŵa'ö Yehowa ngahönö, na lö ubokai dania khömi mba'a-ba'a andrö ba mbanua si yaŵa, wamaduwa howu-howu khömi, irege zi no fahöna.

11 Ba utenaŵa khömi damo andrö, fa böi lafakiko mbua danö, ba lö'ö sa'ae khömi si zizimö ba ŵeŵe nagu ba kabu, iŵa'ö Yehowa ngahönö. 
12 Ba lasuno dania ami soi baero, fefu, sohahau tödö ami laŵa'ö; me tanö omasiö sa'ae ami, dania, iŵa'ö Yehowa ngahönö.
 
 III. No faehu ira zebua horö zangata'ufi Lowalangi 

13 Milaŵa ndra'o fehedemi, iŵa'ö Yehowa, ba misofu na: Hadia nifagölösima khöu?
14 Mimane: Zaya-zaya gölö wamosumange Lowalangi, ba hadia hare, me tatörö nifakhoinia, ba me ta'onukha nukha ba wange'esi, börö Yehowa ngahönö?
15 Ba tasuno sa'ae zi fayaŵa; tenga ha fa no mofozu zolau si lö atulö, noa na göi latandraigö Lowalangi, ba lö fotu.

16 Ba fahuhuo zangata'ufi Yehowa, ba ihenegö Lowalangi ba irongo, ba tefazökhi zura fönania, sura famasugi ba dödö, börö zangata'ufi Yehowa andrö, samosumange töinia.
17 Ba khögu ira, iŵa'ö Yehowa ngahönö, na no irugi baŵa andrö, ni'asogögu, ba u'orifi ira, si mane fangorifi niha ononia matua samosumange ya'ia.
 
18 Ba ifuli dania mi'ila wa'afaehura zatulö zi lö atulö, ba fa'afaehura zamosumange Lowalangi zi lö mamosumange ya'ia.

Faza 4

I. Famabali sebua na so Mesia 

1 Hiza sa, irugi dania baŵa andrö sihola-hola, timba galitö ba wanunu bötua, ba timba mbörö wakhe dania dozi si fayaŵa, awö dozi solau si lö atulö, ba akhozi ibe'e baŵa andrö dania, iŵa'ö Yehowa ngahönö, tobali lö tosai khöra ibe'e, he ŵa'a ba he daha.

2 Ba khömi sangata'ufi töigu, ba tumbu luo andrö, fa'atulö, ba fangorifi barö gafinia, ba maoso ami ba manaoka ami, si mane ono zawi nibula.
3 Ba mihundra-hundra zebua horö, awu sa'ae ira barö gahemi, na baŵa da'ö, ni'asogögu dania, iŵa'ö Yehowa ngahönö.
 
4 Mitöro-törö tödömi goroisa andrö nifa'ema Moze, enonigu andrö, ba ni'oroi'ögu amakhoita ba huku, ba Ndraono Gizeraeli fefu, ba hili Horebi.

 II. Fa'aso Geliya andrö 

5 Hiza, ufatenge khömi Geliya andrö, sama'ele'ö, gasa-gasa wa irugi baŵa andrö khö Yehowa, sebua ba sata'u ita. 
6 Ba ifuli ba ndraono dödö ndra ama, ba tödö ndraono khö ndra ama, fa böi möi ndra'o, ba wangohori niha ba danö.

