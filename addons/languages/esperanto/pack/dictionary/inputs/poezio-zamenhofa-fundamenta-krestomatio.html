<!DOCTYPE html>
<html> <head> <title>Tekstaro de Esperanto</title>

 <meta name="viewport" content="width=device-width, initial-scale=1"> <link rel="stylesheet" type="text/css" href="../stilo/tekstaroserchilo.css"> </head>

 <body class="poezio-zamenhofa-fundamenta-krestomatio tutateksto <body class="poezio-zamenhofa-fundamenta-krestomatio tutateksto  <div class="tekstarkapo"> <h1><a href="../index.html">Tekstaro de Esperanto</a></h1> <h2>Unu teksto el kolekto de Esperantaj tekstoj</h2> <div id="alaktualasekcio"></div>

 </div>

 <div class="tekstarteksto"> <div class="tekstokapo"> <h2>Poezio Zamenhofa en la Fundamenta Krestomatio</h2> <ul><li>Verkis: L. L. Zamenhof</li></ul>

 <ul> <li>El: Fundamenta Krestomatio</li> <li>de la lingvo Esperanto</li> <li>Verkis: L. Zamenhof</li> <li>Eldono: 2a eldono</li> <li>Eldonado: 1904 <span class="nomo" lang="fr" title="Ne-Esperanta nomo. Lingvo: Franca">Hachette et Cie</span> <span class="nomo" lang="fr" title="Ne-Esperanta nomo. Lingvo: Franca">Paris</span>, Francujo </li> <li>Grandeco: 463 p.</li> </ul>

 <p class="kapoRespondeco"> La bazan tekston origine enkomputiligis <span class="nomo" lang="en" title="Ne-Esperanta nomo. Lingvo: Angla">Project Gutenberg</span> </p>

 <p class="kapoNoto">Enestas ĉi tie ĉiuj Zamenhofaj partoj de la ĉapitro “Poezio” en la Fundamenta Krestomatio.</p>

 <p class="kapoNoto">Proksimuma verkojaro/tradukojaro: 1904</p>

 <p class="kapoNoto">Kreis la Esperantan tekston: <span class="nomo">Zamenhof</span></p>

  </div>

 <h2 id="cz2">POEZIO</h2> <div class="poeziajho" id="poezio-zamenhofa-01"> <h3 id="cz3">LA ESPERO</h3> <p id="cz4">En la mondon venis nova sento,<br> Tra la mondo iras forta voko;<br> Per flugiloj de facila vento<br> Nun de loko flugu ĝi al loko.</p>

 <p id="cz5">Ne al glavo sangon soifanta<br> Ĝi la homan tiras familion:<br> Al la mond’ eterne militanta<br> Ĝi promesas sanktan harmonion.</p>

 <p id="cz6">Sub la sankta signo de l’ espero<br> Kolektiĝas pacaj batalantoj,<br> Kaj rapide kreskas la afero<br> Per laboro de la esperantoj.</p>

 <p id="cz7">Forte staras muroj de miljaroj<br> Inter la popoloj dividitaj;<br> Sed dissaltos la obstinaj baroj,<br> Per la sankta amo disbatitaj.</p>

 <p id="cz8">Sur neŭtrala lingva fundamento,<br> Komprenante unu la alian,<br> La popoloj faros en konsento<br> Unu grandan rondon familian.</p>

 <p id="cz9">Nia diligenta kolegaro<br> En laboro paca ne laciĝos,<br> Ĝis la bela sonĝo de l’ homaro<br> Por eterna ben’ efektiviĝos.</p>

 <p id="cz10">L. ZAMENHOF.</p>

 </div>

 <div class="poeziajho" id="poezio-zamenhofa-02"> <h3 id="cz11">LA VOJO</h3> <p id="cz12">Tra densa mallumo briletas la celo,<br> Al kiu kuraĝe ni iras.<br> Simile al stelo en nokta ĉielo,<br> Al ni la direkton ĝi diras.<br> Kaj nin ne timigas la noktaj fantomoj,<br> Nek batoj de l’ sorto, nek mokoj de l’ homoj,<br> Ĉar klara kaj rekta kaj tre difinita<br> Ĝi estas, la voj’ elektita.</p>

 <p id="cz13">Nur rekte, kuraĝe kaj ne flankiĝante<br> Ni iru la vojon celitan!<br> Eĉ guto malgranda, konstante frapante,<br> Traboras la monton granitan.<br> <em>L’ espero</em>, <em>l’ obstino</em> kaj la <em>pacienco</em> –<br> Jen estas la signoj, per kies potenco<br> Ni paŝo post paŝo, post longa laboro,<br> Atingos la celon en gloro.</p>

 <p id="cz14">Ni semas kaj semas, neniam laciĝas,<br> Pri l’ tempoj estontaj pensante.<br> Cent semoj perdiĝas, mil semoj perdiĝas, –<br> Ni semas kaj semas konstante.<br> “Ho, ĉesu!” mokante la homoj admonas, –<br> “Ne ĉesu, ne ĉesu!” en kor’ al ni sonas:<br> “Obstine antaŭen! La nepoj vin benos,<br> Se vi pacience eltenos”.</p>

 <p id="cz15">Se longa sekeco aŭ ventoj subitaj<br> Velkantajn foliojn deŝiras,<br> Ni dankas la venton, kaj, repurigitaj,<br> Ni forton pli freŝan akiras.<br> Ne mortos jam nia bravega anaro,<br> Ĝin jam ne timigas la vento, nek staro,<br> Obstine ĝi paŝas, provita, hardita,<br> Al cel’ unu fojon signita!</p>

 <p id="cz16">Nur rekte, kuraĝe kaj ne flankiĝante<br> Ni iru la vojon celitan!<br> Eĉ guto malgranda, konstante frapante,<br> Traboras la monton granitan.<br> L’ espero, l’ obstino kaj la pacienco, –<br> Jen estas la signoj, per kies potenco<br> Ni paŝo post paŝo, post longa laboro,<br> Atingos la celon en gloro.</p>

 <p id="cz17">L. ZAMENHOF.</p>

 </div>

 <div class="poeziajho" id="poezio-zamenhofa-03"> <h3 id="cz18">AL LA FRATOJ</h3> <p id="cz19">Forte ni staru, fratoj amataj,<br> Por nia sankta afero!<br> Ni bataladu kune tenataj<br> Per unu bela espero!</p>

 <p id="cz20">Regas ankoraŭ nokto sen luno,<br> La mondo dormas obstine,<br> Sed jam leviĝos baldaŭ la suno,<br> Por lumi, brili senfine.</p>

 <p id="cz21">Veku, ho veku, veku konstante,<br> Ne timu ridon, insulton!<br> Voku, ho voku, ripetadante,<br> Ĝis vi atingos aŭskulton!</p>

 <p id="cz22">Dekon da fojoj vane perdiĝos<br> La voko via ridata, –<br> La dekunua alradikiĝos,<br> Kaj kreskos frukto benata</p>

 <p id="cz23">Tre malproksime ĉiuj ni staras<br> La unu de la alia ...<br> Kie vi estas, kion vi faras,<br> Ho, karaj fratoj vi miaj?</p>

 <p id="cz24">Vi en la urbo, vi en urbeto,<br> En la malgranda vilaĝo,<br> Ĉu ne forflugis kiel bloveto<br> La tuta via kuraĝo?</p>

 <p id="cz25">Ĉu vi sukcese en via loko<br> Kondukas nian aferon,<br> Aŭ eksilentis jam via voko,<br> Vi lacaj perdis esperon?</p>

 <p id="cz26">Iras senhalte via laboro<br> Honeste kaj esperante?<br> Brulas la flamo en via koro<br> Neniam malfortiĝante?</p>

 <p id="cz27">Forte ni staru, brave laboru,<br> Kuraĝe, ho nia rondo!<br> Nia afero kresku kaj floru<br> Per ni en tuta la mondo!</p>

 <p id="cz28">Ni ĝin kondukos ne ripozante,<br> Kaj nin lacigos nenio;<br> Ni ĝin traportos, sankte ĵurante,<br> Tra l’ tuta mondo de Dio!</p>

 <p id="cz29">Malfacileco, malrapideco<br> Al ni la vojon ne baros.<br> Sen malhonora malkuraĝeco<br> Ni kion povos, ni faros.</p>

 <p id="cz30">Staras ankoraŭ en la komenco<br> La celo en malproksimo, –<br> Ni ĝin atingos per la potenco<br> De nia forta animo!</p>

 <p id="cz31">Ni ĝin atingos per la potenco<br> De nia sankta fervoro,<br> Ni ĝin atingos per pacienco<br> Kaj per sentima laboro.</p>

 <p id="cz32">Glora la celo, sankta l’ afero,<br> La venko –baldaŭ ĝi venos;<br> Levos la kapon ni kun fiero,<br> La mondo ĝoje nin benos.</p>

 <p id="cz33">Tiam atendas nin rekompenco<br> La plej majesta kaj riĉa:<br> Nia laboro kaj pacienco<br> La mondon faros feliĉa!</p>

 <p id="cz34">L. ZAMENHOF.</p>

 </div>

 <div class="poeziajho" id="poezio-zamenhofa-04"> <h3 id="cz35">MIA PENSO</h3> <p id="cz36">Sur la kampo, for de l’ mondo<br> Antaŭ nokto de somero,<br> Amikino en la rondo<br> Kantas kanton pri l’ espero.<br> Kaj pri vivo detruita<br> Ŝi rakontas kompatante, –<br> Mia vundo refrapita<br> Min doloras resangante.</p>

 <p id="cz37">“Ĉu vi dormas? Ho, sinjoro,<br> Kial tia senmoveco?<br> Ha, kredeble rememoro<br> El la kara infaneco?”<br> Kion diri? Ne ploranta<br> Povis esti parolado<br> Kun fraŭlino ripozanta<br> Post somera promenado!</p>

 <p id="cz38">Mia penso kaj turmento,<br> Kaj doloroj kaj esperoj!<br> Kiom de mi en silento<br> Al vi iris jam oferoj!<br> Kion havis mi plej karan –<br> La junecon –mi ploranta<br> Metis mem sur la altaron<br> De la devo ordonanta!</p>

 <p id="cz39">Fajron sentas mi interne,<br> Vivi ankaŭ mi deziras, –<br> Io pelas min eterne,<br> Se mi al gajuloj iras ...<br> Se ne plaĉas al la sorto<br> Mia peno kaj laboro –<br> Venu tuj al mi la morto,<br> En espero –sen doloro!</p>

 <p id="cz40">L. ZAMENHOF.</p>

 </div>

 <div class="poeziajho" id="poezio-zamenhofa-05"> <h3 id="cz41">HO MIA KOR’</h3> <p id="cz42">Ho, mia kor’, ne batu maltrankvile,<br> El mia brusto nun ne saltu for!<br> Jam teni min ne povas mi facile,<br> Ho, mia kor’!</p>

 <p id="cz43">Ho, mia kor’! Post longa laborado<br> Ĉu mi ne venkos en decida hor’!<br> Sufiĉe! trankviliĝu de l’ batado,<br> Ho, mia kor’!</p>

 <p id="cz44">L. ZAMENHOF.</p>

 </div>

 <div class="poeziajho" id="poezio-zamenhofa-06"> <h3 id="cz45">LA VOJEVODO</h3> <h3 id="cz46">(El <span class="nomo" lang="und" title="Ne-Esperanta nomo. Lingvo: nespecifita">MICKIEWICZ</span>.)</h3> <p id="cz47">En vespero somera vojevodo kolera<br> Al la hejma kastelo rapidas;<br> Al la lito edzina kun teruro senfina<br> Li alvenas, –neniun li vidas.</p>

 <p id="cz48">En doloro brulanta kaj per mano tremanta<br> Sian grizan lipharon li prenis,<br> De la lito foriris, la manikojn retiris<br> Kaj ektondris –kozako alvenis.</p>

 <p id="cz49">“Kial, best’ abomena, mia pordo ĝardena<br> Restas nokte sen hundo, sen gardo?<br> Prenu tuj mian sakon kaj pafilon kozakan<br> Kaj silente min sekvu, bastardo!”</p>

 <p id="cz50">Kun pafil’ en la mano al ĝardena altano<br> Ili ambaŭ sen bru’ alŝteliĝas.<br> Sur la benka herbaĵo ia lumas blankaĵo:<br> En tolaĵo virino vidiĝas.</p>

 <p id="cz51">Unu manon levinte, la okulojn kovrinte,<br> Per la dua forpuŝi ŝi penis<br> Unu viron petantan, surgenue starantan,<br> Kiu nun en la brakoj ŝin tenis.</p>

 <p id="cz52">Kaj en flama fervoro li parolis: “Ho, koro,<br> Ĉu jam ĉio por ĉiam perdita?<br> Eĉ la premoj de l’ mano per la mon’ de l’ tirano<br> Ĉiuj estas jam foraĉetitaj?</p>

 <p id="cz53">Mi vin tiel amadis, por vi tiel bruladis, –<br> Malproksime nun plori mi devas;<br> Li ne amis, ne ploris, nur per mon’ eksonoris, –<br> Kaj li ĉion por ĉiam ricevas.</p>

 <p id="cz54">Sur la brusto anĝela lia kapo malbela<br> En dorloto de nun ripozados,<br> De la roza buŝeto, de la ruĝa vangeto,<br> Li ĉielan feliĉon suĉados.</p>

 <p id="cz55">Sur ĉevalo fidela, en vetero kruela,<br> Mi rapidas al mia anĝelo –<br> Por sopire foriri kaj al vi nur deziri<br> Bonan nokton en lia kastelo ...”</p>

 <p id="cz56">Ŝi silentas senmove; li komencas denove<br> Sian plendon kun petoj kaj ploro,<br> Ĝis, la brakojn lasinte, la konscion perdinte,<br> Ŝi defalis al li al la koro.</p>

 <p id="cz57">En l’ arbaĵo silente, aŭskultante atente,<br> Staras ambaŭ gardantoj kovritaj,<br> Ili staras genue, en la manoj senbrue<br> La pafiloj ektremis ŝargitaj.</p>

 <p id="cz58">“Estro”! diris kozako, “ia stranga atako<br> Al mi ligas subite la manon;<br> Brulan sentis mi larmon kaj skuantan malvarmon,<br> Kiam tuŝi mi volis la ĉanon.”</p>

 <p id="cz59"> –“Pesto! mi vin jam skuos, mi vin plori instruos!<br> Jen saketo kun pulvo: sen vorto<br> Vi preparos, vi pafos, kaj se ŝin vi ne trafos.<br> Mi edzigos vin mem kun la morto.</p>

 <p id="cz60">“Supren, dekstren, senskue! Mi ekpafos, – l’ unue<br> De l’ amanto diskrevu la koro.”<br> La servanto ektiris, kaj la kuglo eniris<br> En la frunton de ... lia sinjoro.</p>

 <p id="cz61">L. ZAMENHOF.</p>

 </div>

 <div class="poeziajho" id="poezio-zamenhofa-07"> <h3 id="cz62">LA ROZETO</h3> <h3 id="cz63">(EL <span class="nomo" lang="und" title="Ne-Esperanta nomo. Lingvo: nespecifita">GOETHE</span>.)</h3> <p id="cz64">Knabo vidis –jen rozeto<br> Sur la kampo staras;<br> Bela, juna la floreto ...<br> Vive kuras la knabeto,<br> Ĝojas, miras, flaras.<br> Sur la kampo la rozet’<br> Kiel infanet’.</p>

 <p id="cz65">Knabo diris: “mi eltiros<br> Belulinon mian”;<br> Floro diris: “vi foriros, –<br> Per pikiloj mi disŝiros<br> Tuj la manon vian”.<br> Sur la kampo la rozet’<br> Kiel infanet’.</p>

 <p id="cz66">La sovaĝa knab’ ridante<br> La rozeton prenis, –<br> La floreto batalante<br> Sin defendis pikadante,<br> Sed la sorto venis.<br> Sur la kampo la rozet’<br> Kiel infanet’.</p>

 <p id="cz67">L. ZAMENHOF.</p>

 </div>

 <div class="poeziajho" id="poezio-zamenhofa-08"> <h3 id="cz68">EN NORD’ UNU PINO ...</h3> <h3 id="cz69">(El <span class="nomo" lang="und" title="Ne-Esperanta nomo. Lingvo: nespecifita">HEINE</span>).</h3> <p id="cz70">En nord’ unu pino en solo<br> Dormetas sur nuda altaĵo;<br> Glacia kaj neĝa tavolo<br> Ĝin kovras per tomba tolaĵo.</p>

 <p id="cz71">Ĝi sonĝas, ke palmo gracia,<br> En unu dezert’ orienta,<br> Eterne pri lando alia<br> Malgaje sopiras silenta.</p>

 <p id="cz72">L. ZAMENHOF.</p>

 </div>

 <div class="poeziajho" id="poezio-zamenhofa-09"> <h3 id="cz73">EN SONĜO ...</h3> <h3 id="cz74">(El <span class="nomo" lang="und" title="Ne-Esperanta nomo. Lingvo: nespecifita">HEINE</span>).</h3> <p id="cz75">En sonĝo princinon mi vidis<br> Kun vangoj malsekaj de ploro, –<br> Sub arbo, sub verda ni sidis,<br> Tenante nin koro ĉe koro.</p>

 <p id="cz76">“De l’ patro de l’ via la krono<br> Por mi ĝi ne estas havinda!<br> For, for lia sceptro kaj trono –<br> Vin mem mi deziras, aminda!</p>

 <p id="cz77"> –“Ne eble!” ŝi al mi rediras:<br> “En tombo mi estas tenata,<br> Mi nur en la nokto eliras<br> Al vi, mia sole amata!”</p>

 <p id="cz78">L. ZAMENHOF.</p>

 </div>

 <div class="poeziajho" id="poezio-zamenhofa-10"> <h3 id="cz79">LORELEJ’</h3> <h3 id="cz80">(El <span class="nomo" lang="und" title="Ne-Esperanta nomo. Lingvo: nespecifita">HEINE</span>).</h3> <p id="cz81">Ne scias mi, kial subita<br> Malgaj’ en la koro naskiĝis;<br> El tempo jam enterigita<br> Legendo al mi reviviĝis.</p>

 <p id="cz82">Jam malvarmetiĝas l’ aero,<br> La Rejno mallaŭte babilas,<br> Per oro de l’ sun’ en vespero<br> La supro de l’ monto rebrilas.</p>

 <p id="cz83">Plej belan knabinon mi vidas:<br> En ora ornamo brilante<br> Sur supro de l’ monto ŝi sidas,<br> La harojn mistere kombante.</p>

 <p id="cz84">La oran kombilon ŝi movas<br> Kaj kantas tra l’ pura aero,<br> Kaj forto mirinda sin trovas<br> En tiu ĉi kant’ de l’ vespero.</p>

 <p id="cz85">Ŝipet’ iras sur la rivero,<br> Ŝipisto ektremis de l’ kanto,<br> Kaj blinda por ĉiu danĝero<br> Rigardas li al la kantanto.</p>

 <p id="cz86">Ha, baldaŭ ŝipisto la bela<br> Perdiĝis sub l’ akvoturnado;<br> Ĝin Lorelej’ faris kruela,<br> Per sia mirinda kantado.</p>

 <p id="cz87">L. ZAMENHOF.</p>

 </div>

 <div class="poeziajho" id="poezio-zamenhofa-11"> <h3 id="cz88">KANTO DE STUDENTOJ</h3> <p id="cz89">Ĝoju, ĝoju ni, kolegoj,<br> Dum ni junaj estas!<br> Post plezura estanteco,<br> Post malgaja maljuneco –<br> Sole tero restas.</p>

 <p id="cz90">Vivo estas tre mallonga,<br> Kuras ne tenate,<br> Kaj subite morto venos<br> Kaj rapide ĉiun prenos,<br> Ĉiun senkompate.</p>

 <p id="cz91">Kie niaj antaŭuloj<br> En la mondo sidas?<br> Iru al la superuloj,<br> Serĉu ilin ĉe l’ subuloj –<br> Kiu ilin vidas?</p>

 <p id="cz92">Vivu la akademio<br> Kaj la profesoroj!<br> Vivu longe kaj en sano<br> Ĉiu akademiano,<br> Vivu sen doloroj!</p>

 <p id="cz93">Vivu, floru nia regno<br> Kaj regnestro nia!<br> Kaj amikoj mecenataj,<br> Protegantoj estimataj<br> De l’ akademio</p>

 <p id="cz94">Vivu ĉiuj la knabinoj<br> Belaj kaj hontemaj!<br> Vivu ankaŭ la virinoj,<br> Amikinoj kaj mastrinoj,<br> Bonaj, laboremaj.</p>

 <p id="cz95">Mortu, mortu, malgajeco,<br> Mortu la doloro!<br> Mortu ĉiu intriganto<br> Kaj malamon konservanto<br> Longe en la koro!</p>

 <p id="cz96">L. ZAMENHOF.</p>

 </div>

 <div class="poeziajho" id="poezio-zamenhofa-12"> <h3 id="cz97">AL LA REĜO</h3> <p id="cz98">Vivu la reĝ’ al ni, tre longe vivu li!<br> Gardu lin Di’!<br> Justa kaj pia reĝ’, –Dio pro nia preĝ’<br> Estu kun li.</p>

 <p id="cz99">Forta la reĝa tron’, ver’ estas lia kron’,<br> Glavo la leĝ’.<br> Kun amo en la kor’, reĝas kun granda glor’ ...<br> Vivu la reĝ’!</p>

 <p id="cz100">Brulu, ho sankta flam’ de la eterna am’<br> Pro la patruj’!<br> Kaj forte staros ni, ĉiuj por unu li,<br> Pro la patruj’!</p>

 <p id="cz101">Longe, ho, restu vi gloro de la naci’,<br> Sur reĝa seĝ’!<br> Via plej granda glor’ en la popola kor’.<br> Vivu la reĝ’!</p>

 <p id="cz102">L. ZAMENHOF.</p>

 </div>

 <div class="poeziajho" id="poezio-zamenhofa-13"> <h3 id="cz103">NOKTA KANTO DE SOLDATO</h3> <h3 id="cz104">(De <span class="nomo" lang="und" title="Ne-Esperanta nomo. Lingvo: nespecifita">W. HAUFF</span>).</h3> <p id="cz105">En nigra nokto tute sole<br> Mi staras gardon senparole,<br> Eraras for la penso mia<br> Al mia domo familia.</p>

 <p id="cz106">Al la standardo fortirita,<br> Ho, kiom estis mi kisita ...<br> Mi tiam pensis kun malĝojo:<br> Mi vidas vin je l’ lasta fojo!</p>

 <p id="cz107">Ho dormu dolĉe, karaj miaj!<br> Irante al la litoj viaj,<br> Vi nun per preĝo Dion gloras, –<br> Vi certe ankaŭ min memoras.</p>

 <p id="cz108">La horo venis, gard’ alia<br> Stariĝos nun sur loko mia.<br> Mi iras dormi tute laca,<br> Mi vidos vin en sonĝo paca.</p>

 <p id="cz109">L. ZAMENHOF.</p>

 </div>

 <div class="poeziajho" id="poezio-zamenhofa-14"> <h3 id="cz110">KANTO DE L’ LIGO</h3> <h3 id="cz111">(De <span class="nomo" lang="und" title="Ne-Esperanta nomo. Lingvo: nespecifita">W. A. MOZART</span>.)</h3> <p id="cz112">Fratoj, manon donu kore<br> Kaj senzorge, sendolore<br> Belan horon festu ni!<br> Ĉion teran forĵetante,<br> Daŭru forte kaj konstante<br> Nia bela harmoni’!</p>

 <p id="cz113">Al la Dio kantu gloron:<br> La spiriton kaj la koron<br> Kial donis la ĉiel’?<br> Serĉi lumon per vereco,<br> Serĉi virton per justeco<br> Estu nia sankta cel’!</p>

 <p id="cz114">Homoj en la oriento,<br> Homoj en la okcidento,<br> En la sud’ kaj en la nord’!<br> Alte teni homan nomon,<br> Kore ami ĉiun homon<br> Estu nia liga vort’!</p>

 <p id="cz115">L. ZAMENHOF.</p>

 </div>

 <div class="poeziajho" id="poezio-zamenhofa-15"> <h3 id="cz116">LA KAPELO</h3> <h3 id="cz117">(El <span class="nomo" lang="und" title="Ne-Esperanta nomo. Lingvo: nespecifita">L. UHLAND</span>.)</h3> <p id="cz118">Supre staras sur la monto<br> La silenta kapeleto,<br> En la valo, ĉe la fonto,<br> Ĝoje kantas paŝtisteto.</p>

 <p id="cz119">Sonorado, mortkantado<br> Nun eksonis tra l’ silento, –<br> Haltis knabo en kantado<br> Kaj aŭskultas kun atento.</p>

 <p id="cz120">En la tombojn de l’ monteto<br> El la valo ĉiu venos.<br> Ankaŭ vin, ho paŝtisteto,<br> Oni iam tien prenos.</p>

 <p id="cz121">L. ZAMENHOF.</p>

 </div>

 <div class="poeziajho" id="poezio-zamenhofa-16"> <h3 id="cz122">LA GAJA MIGRANTO</h3> <p id="cz123">Se donas Di’ al vi favoron,<br> Li sendas vin for el la dom’,<br> Por montri sian mirlaboron,<br> La belan mondon, al la hom’.</p>

 <p id="cz124">De l’ montoj riveretoj fluas,<br> Alaŭdoj kantas super mi,<br> Mi ankaŭ gajan kanton bruas<br> Al la tutmonda harmoni’.</p>

 <p id="cz125">Al Dio fidas mi kun ĝojo:<br> Li zorgas pri la tuta ter’,<br> Li ankaŭ min sur mia vojo<br> Eterne gardos de danĝer’.</p>

 <p id="cz126">L. ZAMENHOF.</p>

 </div>

 <div class="poeziajho" id="poezio-zamenhofa-17"> <h3 id="cz127">LA VOJO</h3> <h3 id="cz128">(De barono <span class="nomo" lang="und" title="Ne-Esperanta nomo. Lingvo: nespecifita">B. N. DELVIG</span>.)</h3> <p id="cz129">Tre ĉarme ĝi lumis, la suno ravanta,<br> En mia de vivo mateno;<br> En brusto kuraĝo kaj forto bolanta,<br> Espero kaj kredo en pleno ...</p>

 <p id="cz130">La kamp’ estas larĝa kaj rekta la vojo ...<br> “Antaŭen sen halto kaj timo!”<br> La trio ĉevala ekkuris kun ĝojo<br> Al celo en la malproksimo.</p>

 <p id="cz131">“Pru! halt’!” “Kio estas?” “Risorto rompiĝis.”<br> “Antaŭen! malhelpo ne granda!”<br> Denove nun la veturil’ ekruliĝis,<br> Saltante sur vojo rubanda.</p>

 <p id="cz132">Jen marĉo subite! Denove ni haltis ...<br> Tagmezo jam ... Kia ĉagreno!<br> La veturigist’ kun murmuro desaltis,<br> Mi pelas kun laŭta malbeno.</p>

 <p id="cz133">Tri horojn ni tie sen helpo batalas,<br> Ĝis fine ni kun malfacilo<br> Elrampas. Subite –la suno jam falas –<br> Jen kavo kaj nova barilo! ...</p>

 <p id="cz134">“Returne! kredeble tro dekstren ni iras!”<br> Ni rampas ... Jam nokt’ ... De l’ turmento<br> Ni celon forgesis, ni nun nur sopiras<br> Ripozon sub ia tegmento ...</p>

 <p id="cz135">Halt’! Muro! kaj mi al la pordo rapidas ...<br> Nur tomboj ... silenta malĝojo ...<br> La veturigist’ al mi montras kaj ridas:<br> “Ni venis! Finita la vojo!”</p>

 <p id="cz136">“La Tempo” sin nomas la veturigisto;<br> Sur voj’ malfacila, facila,<br> Li ĉiujn alportas, fidela servisto,<br> Al fina ripozo trankvila.</p>

 <p id="cz137">L. ZAMENHOF.</p>

 </div>

 <br class="rompo"> </div>

 <script src="../js/jquery-3.4.1.slim.min.js"></script><script type="module" src="/py/js.py?m=tutateksto&amp;v=1587754223"></script> </body>

 </html>

 