<!DOCTYPE html>
<html> <head> <title>Tekstaro de Esperanto</title>

 <meta name="viewport" content="width=device-width, initial-scale=1"> <link rel="stylesheet" type="text/css" href="../stilo/tekstaroserchilo.css"> </head>

 <body class="ifigenio-en-taurido tutateksto <body class="ifigenio-en-taurido tutateksto  <div class="tekstarkapo"> <h1><a href="../index.html">Tekstaro de Esperanto</a></h1> <h2>Unu teksto el kolekto de Esperantaj tekstoj</h2> <div id="alaktualasekcio"></div>

 </div>

 <div class="tekstarteksto"> <div class="tekstokapo"> <h2> <span class="nomo">Ifigenio</span> en Taŭrido</h2> <h2>Dramo en kvin aktoj</h2> <ul> <li>Verkis: <span class="nomo" lang="de" title="Ne-Esperanta nomo. Lingvo: Germana">Goethe</span> </li> <li> El Germana lingvo tradukis <span class="nomo">D-ro L. L. Zamenhof</span> </li> <li>Eldonado: <span class="nomo" lang="fr" title="Ne-Esperanta nomo. Lingvo: Franca">Hachette et Cie</span> <span class="nomo" lang="fr" title="Ne-Esperanta nomo. Lingvo: Franca">Paris</span> 1908 </li> <li>Eldonado: <span class="nomo" lang="de" title="Ne-Esperanta nomo. Lingvo: Germana">Esperanto Verlag Möller &amp; Borel</span> <span class="nomo" lang="fr" title="Ne-Esperanta nomo. Lingvo: Franca">Berlin</span> 1908 </li> <li>Grandeco: 91 p.</li> </ul>

 <p class="kapoRespondeco"> La tekston origine enkomputiligis kiel skanitajn bildojn ĉe <a class="URI" href="https://www.onb.ac.at/eo/bibliothek/sammlungen/kolekto-por-planlingvoj/digitaj-dokumentoj/ludwik-l-zamenhof/">https://www.onb.ac.at/eo/bibliothek/sammlungen/kolekto-por-planlingvoj/digitaj-dokumentoj/ludwik-l-zamenhof/</a> <span class="nomo">la Aŭstra Nacia Biblioteko (<span class="fremda" lang="de" title="Ne-Esperanta teksto. Lingvo: Germana">Österreichische Nationalbibliothek</span>)</span> </p>

 <p class="kapoNoto">Proksimuma tradukojaro: 1908</p>

 <p class="kapoNoto">Kreis la Esperantan tekston: <span class="nomo">Zamenhof</span></p>

 <p class="kapoNoto">La skanitajn tekstobildojn transformis en tekston <span class="nomo">Bertilo <span class="fremda" lang="sv" title="Ne-Esperanta teksto. Lingvo: Sveda">Wennergren</span></span>.</p>

  </div>

 <div class="personoj" id="ifigenio-en-taurido-Personoj"> <h3>PERSONOJ:</h3> <ul class="rololisto"> <li id="bw3" class="rololistero"> <span class="rolo"><span class="nomo">IFIGENIO</span></span>.</li> <li id="bw4" class="rololistero"> <span class="rolo"><span class="nomo" lang="el" title="Ne-Esperanta nomo. Lingvo: Greka">TOAS</span></span>, <span class="rolpriskribo"><span>reĝo de la Taŭridanoj</span></span>.</li> <li id="bw5" class="rololistero"> <span class="rolo"><span class="nomo">ORESTO</span></span>.</li> <li id="bw6" class="rololistero"><span class="rolo"><span class="nomo">PILADO</span>.</span></li> <li id="bw7" class="rololistero"> <span class="rolo"><span class="nomo" lang="el" title="Ne-Esperanta nomo. Lingvo: Greka">ARKAS</span></span>.</li> </ul>

 <p id="bw8" class="scenajho">Loko de agado: arbareto antaŭ la templo de <span class="nomo">Diano</span>.</p>

 </div>

 <div class="teatrajho"> <div class="titolo" id="ifigenio-titolo"> <h3 id="bw9" class="cheftitolo"> <span class="nomo">IFIGENIO</span> EN TAŬRIDO.</h3> </div>

 <div class="akto" id="ifigenio-akto-1"> <h4 id="bw10">AKTO UNUA.</h4> <div class="sceno"> <h5 id="bw11">SCENO UNUA.</h5> <div class="repliko"> <div id="bw12" class="parolanto"> <span class="nomo">IFIGENIO</span> (sola).</div>

 <p id="bw13">Al via ombro, pintoj moviĝemaj <br>De l’ densa kaj antikva arbareto, <br>Al la sanktej’ kvieta de l’ diino <br>Ankoraŭ nun kun trema sent’ mi iras, <br>Simile kiel la unuan fojon: <br>Ne povas mi al vi alkutimiĝi. <br>Jam multajn jarojn min ĉi tie kaŝas <br>Plej alta volo, kiun mi obeas; <br>Mi tamen ĉiam sentas min nur fremda. <br>Ĉar ve! transmare estas miaj karaj! <br>Mi longajn tagojn staras sur la bordo, <br>Serĉante per la kor’ la Grekan landon; <br>Al miaj ĝemoj nur per surdaj tonoj <br>Respondas la ondegoj de la maro. <br>Ho ve al tiu, kiu devas vivi <br>For de l’ gepatroj kaj de la gefratoj! <br>Malĝojo al li rabas la feliĉon; <br>Forvagas flanken ĉiam liaj pensoj <br>Al la gepatra domo, kie suno <br>Al li aperis la unuan fojon, <br>Kaj samdomanoj ĉiam pli kaj pli <br>En ludo alligiĝis reciproke. <br>La diojn mi ne juĝas; tamen vere <br>Plendinda estas stato de virino. <br>En domo kaj milit’ la viro regas, <br>En fremda land’ li ankaŭ al si helpas; <br>Li la posedon, li la venkon ĝuas, <br>Eĉ lia morto estas morto glora. <br>Sed la virinon ĉio ĉirkaŭbaras! <br>Eĉ krudan edzon obeadi estas <br>Por ŝi ne sole devo, sed konsolo; <br>Sed kiel mizerega ŝi fariĝas, <br>Se en fremdlandon pelis ŝin la sorto! <br>Ĉi tie <span class="nomo" lang="el" title="Ne-Esperanta nomo. Lingvo: Greka">Toas</span>, nobla viro, tenas <br>Min en katenoj sanktaj, tamen sklavaj. <br>Kun honto mi konfesas, ke mi servas <br>Al vi, diino, mia savintino, <br>Nur kontraŭvole! Tamen mian vivon <br>Al vi dediĉi devus mi libere! <br>Al vi, <span class="nomo">Diano</span>, ĉiam mi esperis, <br>Ankoraŭ nun esperas mi senĉese. <br>Vi min, filinon de plej granda reĝo, <br>En vian sanktan aman brakon prenis, <br>Por savi de la morto. Ho, diino, <br>Se tiun grandan viron, kiun vi <br>Turmentis, postulante la filinon, <br>Kaj li al vi oferis la plej karan, – <br>Se la <span class="nomo">Agamemnonon</span> disimilan <br>Vi de la Trojaj muroj disbatitaj <br>Venigis glore en patrujon lian, <br>Se vi al li konservis la edzinon, <br><span class="nomo">Elektron</span> kaj la filon, la trezorojn: <br>Vi ankaŭ min redonu al la miaj <br>Kaj min, savinte de la morto, savu <br>De l’ ĉi-tiea vivo, dua morto!</p>

 </div>

 </div>

 <div class="sceno"> <h5 id="bw14">SCENO DUA.</h5> <p id="bw15" class="scenajho"><span class="nomo">IFIGENIO</span>. <span class="nomo" lang="el" title="Ne-Esperanta nomo. Lingvo: Greka">ARKAS</span>.</p>

 <div class="repliko"> <div id="bw16" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw17">Min sendas nia reĝo, li esprimas <br>Saluton al pastrino de <span class="nomo">Diano</span>. <br>Hodiaŭ por mirindaj novaj venkoj <br>Taŭrido dankas sian patroninon. <br>Mi venas antaŭ reĝo kaj armeo <br>Kun la raport’, ke ili proksimiĝas.</p>

 </div>

 <div class="repliko"> <div id="bw18" class="parolanto"> <span class="nomo">IFIGENIO</span>.</div>

 <p id="bw19">Akcepton decan ni al ili faros, <br>Kaj la diin’ atendas kun favoro <br>La oferdonon el la man’ de <span class="nomo" lang="el" title="Ne-Esperanta nomo. Lingvo: Greka">Toas</span>.</p>

 </div>

 <div class="repliko"> <div id="bw20" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw21">Se ankaŭ la rigardo de l’ pastrino, <br>De l’ respektata sankta virgulino, <br>Nun estus pli serena kaj pli luma, <br>Ĝi estus bona signo por ni ĉiuj! <br>Malĝoj’ kaŝita tamen ĉiam kovras <br>Mistere vian koron. Jam tre longe <br>El via brusto vane ni atendas <br>Vorteton de konfido. De l’ momento, <br>En kiu mi ĉi tie vin ekkonis, <br>Rigardo via ĉiam min tremigas; <br>Kaj kvazaŭ enforĝita per feraĵo, <br>Animo via kaŝas sin profunde.</p>

 </div>

 <div class="repliko"> <div id="bw22" class="parolanto"> <span class="nomo">IFIGENIO</span>.</div>

 <p id="bw23">Mi estas ja orfino elpelita.</p>

 </div>

 <div class="repliko"> <div id="bw24" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw25">Ĉu vi ĉi tie sentas vin tiele?</p>

 </div>

 <div class="repliko"> <div id="bw26" class="parolanto"> <span class="nomo">IFIGENIO</span>.</div>

 <p id="bw27">Ĉu povas fremda land’ fariĝi hejmo?</p>

 </div>

 <div class="repliko"> <div id="bw28" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw29">Por vi la hejmo ja fariĝis fremda.</p>

 </div>

 <div class="repliko"> <div id="bw30" class="parolanto"> <span class="nomo">IFIGENIO</span>.</div>

 <p id="bw31">Pro tio ĝuste sangas mia koro. <br>En la komenco de l’ juneco, kiam <br>Apenaŭ la animo alligiĝis <br>Al la gepatroj kaj al la gefratoj <br>Kaj harmonie el malnova bazo <br>Plantidoj novaj ĉarme kreskis supren, <br>Ha, tiam min malben’ ne miakaŭza <br>Subite kaptis kaj min apartigis <br>De la amatoj kaj per fera mano <br>La ĉarman ligon ŝiris. Flugis for <br>La ĝojo de l’ juneco, la ĝuado <br>De la unuaj jaroj. Eĉ savita, <br>Mi estis jam nur ombro; la gajeco <br>De l’ viv’ en mi neniam plu refloros.</p>

 </div>

 <div class="repliko"> <div id="bw32" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw33">Se vi vin nomas tiel malfeliĉa, <br>Mi povas ankaŭ nomi vin sendanka.</p>

 </div>

 <div class="repliko"> <div id="bw34" class="parolanto"> <span class="nomo">IFIGENIO</span>.</div>

 <p id="bw35">Vi dankon ĉiam havas.</p>

 </div>

 <div class="repliko"> <div id="bw36" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw37">Sed ne tiun <br>Sinceran, kiu logas bonfaradon, <br>Gajecon, kiu al la mastro montras <br>Kontentan vivon kaj amantan koron. <br>Memoru, kiam antaŭ multaj jaroj <br>Mistera sort’ alportis vin ĉi tien, <br>Ho, tiam vin, donitan de la dioj, <br>Renkontis <span class="nomo" lang="el" title="Ne-Esperanta nomo. Lingvo: Greka">Toas</span> kun respekt’ kaj amo; <br>Amike vin akceptis tiu bordo, <br>Pri kiu kun teruro ĉiam pensas <br>Fremduloj, ĉar neniam antaŭ vi <br>Fremdul’ en nian regnon povis veni, <br>Se li ne volis laŭ antikva moro <br>Sur la ŝtuparo sankta de <span class="nomo">Diano</span> <br>Tuj fali kiel sanga oferdono.</p>

 </div>

 <div class="repliko"> <div id="bw38" class="parolanto"> <span class="nomo">IFIGENIO</span>.</div>

 <p id="bw39">Libere spiri ne signifas vivi. <br>Ĉu estas vivo, se sur unu loko, <br>Kiel spirito ĉirkaŭ sia tombo, <br>Mi devas nur funebri? Ĉu ĝi estas <br>Natura, gaja kaj konscia vivo, <br>Se ĉiu tago, vane trasonĝita, <br>Preparas nin al tiuj grizaj tagoj, <br>El kiuj sur malgaja bord’ de Leto <br>Konsistas la estado de l’ mortintoj? <br>Sencela vivo estas frua morto; <br>Jen estas mia plej virina sorto.</p>

 </div>

 <div class="repliko"> <div id="bw40" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw41">Pardonas mi la noblan fierecon, <br>Pro kiu al vi mem vi ne sufiĉas; <br>Mi vin bedaŭras, ĉar la tutan ĝuon <br>De l’ viv’ ĝi de vi rabas. Ĉu nenion <br>De via veno vi ĉi tie faris? <br>Sed kiu do la reĝon serenigis? <br>Kaj kiu per bonkora admonado <br>Forigis la antikvan kruelaĵon, <br>Ke ĉiu fremda devis sian vivon <br>Sur la altaro de <span class="nomo">Diano</span> perdi? <br>Kaj la kaptitojn kiu tiel ofte <br>De certa mort’ resendis al patrujo? <br>Kaj ĉu, anstataŭ flami per kolero <br>Pro perdo de antikvaj oferdonoj, <br><span class="nomo">Diano</span> ne aŭskultis vian preĝon? <br>Kaj ĉu ne ĉirkaŭflugas la armeon <br>La venko kaj eĉ antaŭ ĝi rapidas? <br>Ĉu ne pli bonan sorton ĉiu sentas <br>De l’ temp’ kiam la reĝo, ĉiam saĝa <br>Kaj brava, nun sub via efikado <br>Fariĝis ankaŭ mola, favorkora, <br>Al ni faciligante nian devon <br>De la silenta obeado? Tion <br>Vi nomas senceleco, se de vi <br>Sur milojn dolĉe gutas la balzamo? <br>Se al popol’, al kiu Di’ vin donis, <br>Vi estas nova fonto de feliĉo <br>Kaj donas sur la bordo de la morto <br>Al la fremdulo savon kaj revenon?</p>

 </div>

 <div class="repliko"> <div id="bw42" class="parolanto"> <span class="nomo">IFIGENIO</span>.</div>

 <p id="bw43">Malgranda faritaĵo malaperas <br>Ĉe la rigardo, kiom fari restas.</p>

 </div>

 <div class="repliko"> <div id="bw44" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw45">Ĉu decas tro malŝati siajn farojn?</p>

 </div>

 <div class="repliko"> <div id="bw46" class="parolanto"> <span class="nomo">IFIGENIO</span>.</div>

 <p id="bw47">Malbone estas siajn farojn pesi.</p>

 </div>

 <div class="repliko"> <div id="bw48" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw49">Fiere veran indon tro malŝati <br>Aŭ pro valor’ malvera tro sin laŭdi – <br>Egale ambaŭ estas mallaŭdindaj. <br>Ho, kredu vi al la parol’ de viro <br>Sindona kaj honesta: se hodiaŭ <br>La reĝ’ al vi parolos, faciligu <br>Al li la taskon diri sian penson.</p>

 </div>

 <div class="repliko"> <div id="bw50" class="parolanto"> <span class="nomo">IFIGENIO</span>.</div>

 <p id="bw51">Vi min maltrankviligas. Mi jam ofte <br>De li proponon timis kaj evitis.</p>

 </div>

 <div class="repliko"> <div id="bw52" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw53">Pripensu viajn agojn kaj profiton! <br>De l’ tempo, kiam li la filon perdis, <br>La reĝo al malmultaj jam konfidas, <br>Kaj eĉ al tiuj malpli ol antaŭe; <br>Suspekte nun en ĉiu nobelido <br>Li vidas heredanton de la regno, <br>Li timas senkonsolan maljunecon <br>Kaj eble eĉ ribelon, fruan morton. <br>La skitoj ne tre ŝatas paroladon, <br>Des pli la reĝo. Li, kiu kutimis <br>Nur agi kaj ordoni, li ne scias <br>La arton aldirekti paroladon <br>De malproksime lerte ĝis la celo. <br>Al li la taskon ne malfaciligu <br>Per reteniĝo aŭ eĉ per intenca <br>Nekomprenado. Iru komplezeme <br>Duonon de la voj’ al li renkonte!</p>

 </div>

 <div class="repliko"> <div id="bw54" class="parolanto"> <span class="nomo">IFIGENIO</span>.</div>

 <p id="bw55">Akceli tion, kio min minacas?</p>

 </div>

 <div class="repliko"> <div id="bw56" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw57">Aspiron lian nomas vi minaco?</p>

 </div>

 <div class="repliko"> <div id="bw58" class="parolanto"> <span class="nomo">IFIGENIO</span>.</div>

 <p id="bw59">Jes, ĝi por mi la plej terura estas.</p>

 </div>

 <div class="repliko"> <div id="bw60" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw61">Por lia amikec’ konfidon pagu!</p>

 </div>

 <div class="repliko"> <div id="bw62" class="parolanto"> <span class="nomo">IFIGENIO</span>.</div>

 <p id="bw63">Se li min liberigos de la timo.</p>

 </div>

 <div class="repliko"> <div id="bw64" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw65">Devenon vian antaŭ li ne kaŝu.</p>

 </div>

 <div class="repliko"> <div id="bw66" class="parolanto"> <span class="nomo">IFIGENIO</span>.</div>

 <p id="bw67">Pastrino devas esti sekretema.</p>

 </div>

 <div class="repliko"> <div id="bw68" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw69">Sekreto antaŭ reĝ’ ne devas esti; <br>Kaj kvankam li ne tuj postulas, tamen <br>En sia granda koro li ĝin sentas, <br>Ke vi tre zorge antaŭ li vin kaŝas.</p>

 </div>

 <div class="repliko"> <div id="bw70" class="parolanto"> <span class="nomo">IFIGENIO</span>.</div>

 <p id="bw71">Ĉu havas li koleron kontraŭ mi?</p>

 </div>

 <div class="repliko"> <div id="bw72" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw73">Mi ĝin supozas. Kvankam li silentas, <br>Okazaj vortoj tamen al mi montris, <br>Ke lia koro forte jam decidis <br>Posedi vin. Mi petas vin, ne lasu <br>Lin al si mem, por ke en lia koro <br>Ne maturiĝu la koler’, portante <br>Al vi teruron, kiu tro malfrue <br>Vin memorigus pri konsilo mia!</p>

 </div>

 <div class="repliko"> <div id="bw74" class="parolanto"> <span class="nomo">IFIGENIO</span>.</div>

 <p id="bw75">Ho, ĉu la reĝ’ intencas fari tion, <br>Pri kio nobla homo, kiu amas <br>La propran nomon kaj respektas diojn, <br>Neniam devas pensi? Ĉu li volas <br>Perforte min de la altaro tiri <br>En sian liton? Tiam mi min turnos <br>Kun voko al la dioj, kaj precipe <br>Al ŝi, <span class="nomo">Diano</span> energia, kiu <br>Defendon sian certe ne rifuzos <br>Kiel diino al pastrino sia <br>Kaj kiel virgulin’ al virgulino.</p>

 </div>

 <div class="repliko"> <div id="bw76" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw77">Ne timu! Nova sango malkvieta <br>La reĝon ne instigos fari tian <br>Junulan agon. Sed de li mi timas <br>Alian nun decidon, kiun li <br>Plenumos senkompate kaj severe, <br>Ĉar li neniam ŝanĝas la decidojn. <br>Mi tial petas, montru al li dankon, <br>Se pli oferi vi al li ne povas.</p>

 </div>

 <div class="repliko"> <div id="bw78" class="parolanto"> <span class="nomo">IFIGENIO</span>.</div>

 <p id="bw79">Ho, diru, diru, kion plu vi scias!</p>

 </div>

 <div class="repliko"> <div id="bw80" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw81">Li diros mem. Mi vidas, ke li venas. <br>Al vi ordonas via propra koro <br>Akcepti lin amike kaj konfide. <br>Kaj noblan viron bona vort’ virina <br>Kondukas malproksimen.</p>

 </div>

 <div class="repliko"> <div id="bw82" class="parolanto"> <span class="nomo">IFIGENIO</span>.</div>

 <p id="bw83">Mi ne povas <br>Plenumi la konsilon bondeziran, <br>La konsciencon tamen mi obeos <br>Kaj al la reĝ’ por lia bonfarado <br>Mi donos bonajn vortojn. Mi dezirus, <br>Ke al la potencul’ mi sen mensogo <br>Esprimi povu, kio al li plaĉos.</p>

 </div>

 </div>

 <div class="sceno"> <h5 id="bw84">SCENO TRIA.</h5> <p id="bw85" class="scenajho"><span class="nomo">IFIGENIO</span>. <span class="nomo" lang="el" title="Ne-Esperanta nomo. Lingvo: Greka">TOAS</span>.</p>

 <div class="repliko"> <div id="bw86" class="parolanto"> <span class="nomo">IFIGENIO</span>.</div>

 <p id="bw87">Per la plej belaj donoj kaj trezoroj <br>Vin benu la diino! Al vi ĉiam <br>Ŝi donu venkon, gloron kaj riĉecon, <br>Bonstaton por la viaj kaj plenumon <br>De ĉiu via nobla ekdeziro! <br>Ke vi, kiu tre multajn zorge regas, <br>Feliĉon ankaŭ multigitan havu!</p>

 </div>

 <div class="repliko"> <div id="bw88" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw89">Mi ĝojus, se min glorus la popolo, <br>Ke tion, kion mi akiris, ĝuas <br>Aliaj pli ol mi. La plej feliĉa – <br>Ĉu reĝo, ĉu simplulo – estas homo, <br>Se lin ĝojigas lia propra domo. <br>Vi partoprenis en doloro mia <br>La tagon, kiam glav’ de malamiko <br>De mia flanko rabis mian filon, <br>La lastan, la plej bonan. Tiel longe, <br>Dum mia koro estis okupita <br>De la spirit’ de venĝo, mi ne sentis <br>La dezertecon do loĝejo mia; <br>Sed nun kontentigita mi revenas, <br>La malamikan regnon mi detruis <br>Kaj mia filo estas jam venĝita, – <br>Nun en la tuta mia domo restas <br>Nenio, kio povus min ĝojigi. <br>La gajan obeadon, kiu lumis <br>Por mi ĝis nun el la okul’ de ĉiu, <br>Nun ombras zorgo kaj nekontenteco. <br>Jam ĉiu pensas pri la estonteco <br>Kaj senfilulon sekvas nevolonte. <br>Mi venas nun en tiun templon, kiun <br>Mi vizitadis ofte, por elpeti <br>La venkon, aŭ por danki por la venko. <br>En mia brusto portas mi deziron <br>Malnovan, kiu certe por vi ankaŭ <br>Ne estas nekonata: mi esperas, <br>Ke por la beno al popolo mia <br>Kaj al mi mem mi enkondukos vin <br>En mian domon kiel fianĉinon.</p>

 </div>

 <div class="repliko"> <div id="bw90" class="parolanto"> <span class="nomo">IFIGENIO</span>.</div>

 <p id="bw91">Ho reĝo! Al knabino nekonata <br>Tro multe vi oferas. Hontigita <br>Nun staras antaŭ vi la fremdulino, <br>La elpelita, kiu sur la bordo <br>Nenion serĉis krom rifuĝo paca, <br>Kaj tion vi al mi sufiĉe donis.</p>

 </div>

 <div class="repliko"> <div id="bw92" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw93">Ke la devenon vian antaŭ mi <br>Vi ĉiam kaŝas, reĝon ofendante, – <br>Neniu gento povus ĝin toleri. <br>Timigas nia bordo la fremdulojn: <br>Postulas tion leĝ’ kaj neceseco; <br>Sed vi ja ĝuas ĉiujn leĝajn rajtojn, <br>Vi, plej afable akceptita gasto, <br>Laŭplaĉe disponanta sian tagon, – <br>De vi konfidon mi esperis, kiun <br>Meritas mastro por la gastameco.</p>

 </div>

 <div class="repliko"> <div id="bw94" class="parolanto"> <span class="nomo">IFIGENIO</span>.</div>

 <p id="bw95">Se kaŝis mi la nomon de l’ gepatroj, <br>Ho, mia reĝo, kredu, mi ĝin faris <br>Pro embaraso, ne pro malkonfido. <br>Ĉar ve! tre povas esti, ke se vi <br>Ekscius, kiu antaŭ vi troviĝas <br>Kaj kian sorto malbenitan kapon <br>Vi nutras kaj defendas, terurego <br>Atakus tiam vian grandan koron; <br>Anstataŭ sur la tronon min inviti, <br>Vi eble min elpelus el la regno, <br>Kaj antaŭ ol atingus mi revenon <br>Al mia hejmo, finon de l’ vagado, <br>Vi puŝus min al la mizero, kiu <br>Fariĝas ĉie la terura sorto <br>De ĉiu elpelito kaj vaganto.</p>

 </div>

 <div class="repliko"> <div id="bw96" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw97">Nu, kiel ajn pri vi la dioj pensas <br>Kaj kion ajn pri via dom’ decidis, – <br>Mi tamen scias, ke de l’ tempo, kiam <br>Ĉi tie vi aperis kaj ĉe ni <br>Vi ĝuas plenmezure gastamecon, <br>Ne mankas al ni beno de l’ ĉielo. <br>Ne estus tre facile min konvinki, <br>Ke mi en vi protektas kulpan kapon.</p>

 </div>

 <div class="repliko"> <div id="bw98" class="parolanto"> <span class="nomo">IFIGENIO</span>.</div>

 <p id="bw99">Vin benas la bonfaro, ne la gasto.</p>

 </div>

 <div class="repliko"> <div id="bw100" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw101">Boneco por krimul’ ne donas benon; <br>Ĉesigu do silenton kaj malfidon! <br>Ne maljustulo tion ĉi postulas. <br>Al mi vin la diino enmanigis, <br>Kaj kiel ŝi, mi ankaŭ vin protektas, <br>Kaj ŝia volo estu por mi leĝo: <br>Se povas vi reveni en la hejmon, <br>Mi tiam vin de ĉio liberigas; <br>Sed se la vojo estas jam barita <br>Al vi por ĉiam, aŭ se via gento <br>El sia lando estas elpelita <br>Aŭ eĉ fatale tute estingita, <br>Vi tiam ĉiurajte estas mia. <br>Parolu do malkaŝe, kaj vi scias, <br>Ke mi neniam rompas mian vorton.</p>

 </div>

 <div class="repliko"> <div id="bw102" class="parolanto"> <span class="nomo">IFIGENIO</span>.</div>

 <p id="bw103">De la ligil’ malnova nevolonte <br>La lango liberiĝas, por nun fine <br>Malkaŝi, kion kaŝis mi tre longe; <br>Ĉar se sekreton oni unu fojon <br>Al iu elkonfidas, ĝi forlasas <br>Por ĉiam la gardejon en la koro <br>Kaj malutilas, aŭ ĝi iufoje <br>Utilas, se la dioj tion volas. <br>Aŭskultu! Mi devenas de Tantalo.</p>

 </div>

 <div class="repliko"> <div id="bw104" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw105">Kviete vi eldiris grandan vorton! <br>Ĉu tiu estas via gentopatro, <br>Pri kiu aŭdis ja la tuta mondo, <br>Ke estis li plej granda favorato <br>De la diaro? Ĉu li estas tiu <br>Tantalo, kiun Jupiter’ invitis <br>Al sia tablo kaj al konsiliĝo <br>Kaj kies spertoriĉajn saĝajn vortojn <br>La dioj mem kun ĝuo aŭskultadis, <br>Simile al parol’ de orakolo?</p>

 </div>

 <div class="repliko"> <div id="bw106" class="parolanto"> <span class="nomo">IFIGENIO</span>.</div>

 <p id="bw107">Li estas tiu sama. Sed la dioj <br>Ne devas tro kun homoj amikiĝi: <br>Ĉar mortemuloj estas tro malfortaj, <br>Por sen kapturno teni sin tro alte. <br>Ne estis li malnobla perfidulo, <br>Sed nur tro granda, por sin senti sklavo, <br>Kaj tro malgranda por kunul’ de dio, <br>Kaj lia peko estis ja nur homa. <br>Severa estis la dekret’ de l’ dioj, <br>Kaj la poetoj kantas, ke perfido <br>Kaj granda fiereco lin por ĉiam <br>Do l’ tablo Jupitera defaligis <br>Kun granda malhonor’ en la Tartaron. <br>Kaj ve! la tuta gento sur si portas <br>Eterne la koleron de la dioj.</p>

 </div>

 <div class="repliko"> <div id="bw108" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw109">Ĉu pro l’ prapatro aŭ de propra kulpo?</p>

 </div>

 <div class="repliko"> <div id="bw110" class="parolanto"> <span class="nomo">IFIGENIO</span>.</div>

 <p id="bw111">Ĝi estas vero, ke la tuta gento <br>La malkvietan forton de l’ Titanoj <br>Heredis certe; tamen Jupitero <br>Per fer’ ilian frunton ĉirkaŭforĝis; <br>Saĝecon, moderecon, paciencon <br>Ne konis ili; ĉiu ekdeziro <br>Ĉe ili tuj fariĝis furiozo <br>Sovaĝa kaj senlima. Jam Pelopso <br>La viro kun la fera vol’, la filo <br>Amata de Tantal’ al si akiris <br>Per trompo kaj perfido la plej belan <br>Virinon en la mond’, Hipodamion, <br>Filinon de la reĝo Ojnomao. <br>Du filojn ŝi al sia edzo naskis, <br>Tieston kaj Atreon. Kun envio <br>La amon de la patro ili vidis <br>Al la unua filo, kiu restis <br>De la edzin’ unua. La malamo <br>La fratojn interligis, kaj sekrete <br>Mortigis ili kune sian fraton. <br>La patr’ Hipodamion tuj suspektas, <br>Kaj furioze li de ŝi postulas <br>Redonon de la fil’, kaj ŝi mortigas <br>Sin mem....</p>

 </div>

 <div class="repliko"> <div id="bw112" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw113">Vi eksilentis? Ho, daŭrigu! <br>Ne pentu, ke konfidis vi. Parolu!</p>

 </div>

 <div class="repliko"> <div id="bw114" class="parolanto"> <span class="nomo">IFIGENIO</span>.</div>

 <p id="bw115">Feliĉa estas, kiu kun plezuro <br>Parolas pri la patroj, kiu ĝoje <br>Rakontas pri iliaj grandaj agoj <br>Kaj en la fino de la bela vico <br>Sin mem fiere vidas. Ne naskiĝas <br>En ia dom’ subite duondio <br>Aŭ monstro; sed nur tuta granda vico <br>Da malbonuloj aŭ bonuloj kreas <br>Monstraĵon aŭ gloraĵon en la mondo. <br>Post morto de la patro regis kune <br>Atreo kaj Tiesto en la urbo. <br>Ne longe tamen povis daŭri paco. <br>Post kelka temp’ Tiesto malhonoris <br>La liton de la frato. Tiam venĝe <br>Atreo lin elpelis el la regno. <br>Sed jam de longe, krimon preparante, <br>Tiesto ŝtelis filon de Atreo <br>Kaj lin edukis kvazaŭ sian propran. <br>Nun en la brusto de la kvazaŭfilo <br>Li vekas furiozan venĝemecon <br>Kaj lin elsendas al la reĝa urbo, <br>Por en la onklo buĉi sian patron. <br>La plano de l’ junulo malkovriĝas; <br>Kaj per kruela morto nun la reĝo <br>La atencinton punas, supozante, <br>Ke li mortigas filon de la frato. <br>Nur tro malfrue li sciiĝas, kiu <br>En turmentego antaŭ li pereis. <br>Por kontentigi brulan deziregon <br>De venĝo, li sekrete primeditas <br>Teruran faron. Ŝajne pacigita, <br>Indiferenta kaj trankvila, logis <br>Li sian fraton kun du liaj filoj <br>Returne en la regnon; ambaŭ knabojn <br>Li kaptas kaj buĉigas; ĉe festeno <br>Regalas li la patron per viando <br>De liaj propraj filoj. Kiam poste <br>Tiesto, satiĝinte, eksopiras <br>Pri siaj filoj kaj demandon faras <br>Kaj pensas jam, ke post la pord’ li aŭdas <br>Iliajn paŝojn kaj ilian voĉon, <br>Atreo kun sovaĝa rido ĵetas <br>Nun antaŭ lin la kapojn de l’ buĉitoj ... <br>Vi, reĝo, kun teruro vin deturnas! <br>La suno ankaŭ tiel sin deturnis <br>Kaj fordirektis tiam sian ĉaron ... <br>Jen la prapatroj de l’ pastrino via! <br>Kaj multon el la sorto de la viroj <br>Kaj el iliaj agoj furiozaj <br>Ankoraŭ kovras la malluma nokto, <br>Montrante nur krepuskon tremigantan.</p>

 </div>

 <div class="repliko"> <div id="bw116" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw117">Vi ankaŭ ilin kovru per silento! <br>Sufiĉe da teruroj! Vi nur diru, <br>Per kia do miraklo vi elkreskis <br>El tiu trunk’ sovaĝa?</p>

 </div>

 <div class="repliko"> <div id="bw118" class="parolanto"> <span class="nomo">IFIGENIO</span>.</div>

 <p id="bw119">De Atreo <br>Unua fil’ <span class="nomo">Agamemnono</span> estis: <br>Li estas mia patro. Sed en li <br>Mi ĉiam vidis – mi kun ĝojo diras – <br>Modelon de la plej perfekta viro. <br>Al li kiel unuan amofrukton <br>Min naskis Klitemnestro, kaj post mi <br><span class="nomo">Elektron</span>. Kaj la reĝo regis pace, <br>Kaj la ripozon longe ne havitan <br>Ricevis nun la domo de Tantalo. <br>Por la feliĉo de l’ gepatroj mankis <br>Ankoraŭ filo; sed apenaŭ tiu <br>Deziro plenumiĝis kaj intere <br>De la fratinoj kreskis la fileto, <br><span class="nomo">Oresto</span> la amata, jen pretiĝis <br>Jam nova malfeliĉo por la domo. <br>Vi aŭdis ja pri la milito, kiu, <br>Por venĝi rabon de virin’ plej bela, <br>La tutan forton de la grekaj princoj <br>Venigis sub la grandan urbon Trojo. <br>Ĉu ili Trojon venkis kaj la celon <br>De sia venĝ’ atingis, – mi ne aŭdis. <br>La tutan armearon de la grekoj <br>Kondukis mia patro. En Aŭlido <br>Atendis ili longe tute vane <br>Favoran venton, ĉar Dian’ koleris <br>Ilian kondukanton, ŝi retenis <br>La rapidantajn grekojn kaj postulis <br>Per Kalĥas la filinon la plej aĝan <br>De l’ reĝo. Tiam ili ruze logis <br>Min kune kun patrin’ en la tendaron, <br>Al la altar’ min tiris kaj oferis <br>Ĉi tiun kapon al <span class="nomo">Diano</span>. Tiam <br>Ŝi repaciĝis: ŝi ne volis havi <br>La sangon mian, ŝi min save kovris <br>Per nubo. Kaj nur en ĉi tiu templo <br>Post ŝajna morto mi min mem rekonis. <br>Ĝi estas mi, mi mem: <span class="nomo">Ifigenio</span>, <br>Nepino de Atreo kaj filino <br>De l’ reĝ’ <span class="nomo">Agamemnono</span>, la propraĵo <br>De la diino, antaŭ vi nun staras.</p>

 </div>

 <div class="repliko"> <div id="bw120" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw121">Ne pli por mi valoras reĝidino, <br>Ol la ĝisnuna nekonatulino. <br>Senŝanĝe mi ripetas: vi min sekvu, <br>Kun mi dividu, kion mi posedas!</p>

 </div>

 <div class="repliko"> <div id="bw122" class="parolanto"> <span class="nomo">IFIGENIO</span>.</div>

 <p id="bw123">Ho, kiel mi kuraĝus tion fari? <br>Ĉu mi ne apartenas tute plene <br>Al la diino, kiu mem min savis? <br>La rifuĝejon ŝi por mi elektis, <br>Kaj por la patro, kiun per la ŝajno <br>Ŝi jam sufiĉe punis, ŝi konservas <br>Min eble kiel la plej belan ĝojon <br>Por lia maljuneco. Eble jam <br>La tago de l’ reveno proksimiĝas; <br>Kaj mi, intencon ŝian malŝatante, <br>Min mem katenus kontraŭ ŝia volo? <br>Ŝi donu signon, se mi devas resti.</p>

 </div>

 <div class="repliko"> <div id="bw124" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw125">Ŝi vin retenas, sekve ŝi konsentas. <br>Ne serĉu tiel zorge la pretekstojn! <br>Ne kaŝas multaj vortoj la rifuzon; <br>La aŭskultanto aŭdas nur la “ne”.</p>

 </div>

 <div class="repliko"> <div id="bw126" class="parolanto"> <span class="nomo">IFIGENIO</span>.</div>

 <p id="bw127">Ne volas mi per vortoj vin blindigi; <br>La koron mian mi al vi malkovris. <br>Kaj ĉu vi mem ne sentas, kiel min <br>La sopirado devas forte tiri <br>Al mia patro, al patrino mia, <br>Al la gefratoj, por ke en la domo, <br>En kiu la malĝojo tiel ofte <br>Ankoraŭ murmuretas mian nomon, <br>Eksonu unu fojon ĝoja krio <br>Pri mi kiel pri novenaskitino <br>Kaj floroj gaje kronu la kolonojn? <br>Ho, se vi tien ŝipe min resendus, <br>Vi al ni ĉiuj donus novan vivon.</p>

 </div>

 <div class="repliko"> <div id="bw128" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw129">Nu, do reiru! Faru, kion diktas <br>Al vi la koro, ne obeu voĉon <br>De la prudento kaj konsilo! Estu <br>Virino tute, donu vin libere <br>Al la instinkto, kiu vin senbride <br>Sovaĝe pelas tien ĉi kaj tien! <br>Se en la brusto de virin’ ekflamas <br>Deziro, tiam eĉ ligil’ plej sankta <br>Ŝin ne detenas de l’ trompanto, kiu <br>Ellogas ŝin el la fidelaj brakoj <br>De l’ patro aŭ de la sindona edzo; <br>Sed se ne brulas flam’ en ŝia brusto, <br>Ho, tiam vane kontraŭ ŝi laboras <br>La ora lango de la admonado.</p>

 </div>

 <div class="repliko"> <div id="bw130" class="parolanto"> <span class="nomo">IFIGENIO</span>.</div>

 <p id="bw131">Memoru, reĝo, vian noblan vorton! <br>Ĉu tiel vi repagas por konfido? <br>Vi ŝajnis pretigita ĉion aŭdi.</p>

 </div>

 <div class="repliko"> <div id="bw132" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw133">Mi por surpriz’ ne estis pretigita; <br>Sed ankaŭ tion devis mi atendi: <br>Mi sciis ja, ke kun virin’ mi traktas.</p>

 </div>

 <div class="repliko"> <div id="bw134" class="parolanto"> <span class="nomo">IFIGENIO</span>.</div>

 <p id="bw135">Ho, ne insultu, reĝo, nian sekson! <br>La bataliloj de virin’ ne estas <br>Brilantaj kiel viaj, sed malnoblaj <br>Ne estas ili certe. Kredu, reĝo, <br>Ke mi komprenas la feliĉon vian <br>Pli bone ol vi mem. Ĉar vi ne konas <br>Vin mem nek min, vi tial opinias, <br>Ke ligo pli proksima al ni donus <br>Feliĉon. Tute plena de kuraĝo <br>Kaj de plej bona volo, vi postulas, <br>Ke mi nun cedu; tamen plej sincere <br>La diojn dankas mi, ke ili donis <br>Al mi la forton, por kontraŭbatali <br>La ligon, kiun ili ne aprobas.</p>

 </div>

 <div class="repliko"> <div id="bw136" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw137">Ne dioj, sed nur via kor’ parolas.</p>

 </div>

 <div class="repliko"> <div id="bw138" class="parolanto"> <span class="nomo">IFIGENIO</span>.</div>

 <p id="bw139">Per nia kor’ parolas al ni ili.</p>

 </div>

 <div class="repliko"> <div id="bw140" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw141">Kaj mi ne havas rajton ilin aŭdi?</p>

 </div>

 <div class="repliko"> <div id="bw142" class="parolanto"> <span class="nomo">IFIGENIO</span>.</div>

 <p id="bw143">Tra la venteg’ la voĉo ne aŭdiĝas.</p>

 </div>

 <div class="repliko"> <div id="bw144" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw145">Ĉu la pastrino sola ĝin nur aŭdas?</p>

 </div>

 <div class="repliko"> <div id="bw146" class="parolanto"> <span class="nomo">IFIGENIO</span>.</div>

 <p id="bw147">Ĝin reĝo pli ol ĉiuj devus aŭdi!</p>

 </div>

 <div class="repliko"> <div id="bw148" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw149">Ofico sankta kaj hereda rajto <br>De l’ Jupitera tablo proksimigas <br>Vin al la dioj pli ol min, barbaron, <br>Infanon de la tero.</p>

 </div>

 <div class="repliko"> <div id="bw150" class="parolanto"> <span class="nomo">IFIGENIO</span>.</div>

 <p id="bw151">Tiel punas <br>Vi min por la konfido ellogita!</p>

 </div>

 <div class="repliko"> <div id="bw152" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw153">Mi estas hom’; pli bone do ni finu! <br>La vorto mia restu: estu plue <br>Pastrino de l’ diin’ laŭ ŝia volo; <br>Sed mi pardonon petas de <span class="nomo">Diano</span>, <br>Ke mi ĝis nun maljuste ŝin senigis <br>De la antikvaj decaj oferdonoj. <br>Neniun fremdan prenas nia lando; <br>Laŭ mor’ antikva lin atendas morto; <br>Nur vi per via ĉarma afableco, <br>En kiu mi per mia koro vidis <br>Jen amon do filino, jen la senton <br>De silentanta ĉarma fianĉino, – <br>Nur vi per sorĉa ligo min katenis, <br>Ke mi forgesis tute mian devon. <br>Vi mian cerbon kvazaŭ endormigis, <br>Kaj mi ne aŭdis pli la murmuradon <br>De la popol’. Nun ĉiuj laŭte krias, <br>Ke la frutempa mort’ de mia filo <br>Pro mia kulpo venis. Mi ne volas <br>Nun plu pro vi reteni la amason, <br>Kriantan laŭte pri la oferdonoj.</p>

 </div>

 <div class="repliko"> <div id="bw154" class="parolanto"> <span class="nomo">IFIGENIO</span>.</div>

 <p id="bw155">Pro mi neniam tion mi deziris. <br>La diojn ne komprenas, kiu pensas, <br>Ke ili amas sangon; li enmetas <br>En ilin sian propan kruelecon. <br>Ĉu min ne savis la diino mem? <br>Ŝi mian servon volis, ne la morton.</p>

 </div>

 <div class="repliko"> <div id="bw156" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw157">Ne decas por facilmovebla saĝo <br>Laŭ nia propra vol’ komentarii <br>La sanktan tradicion. Vi plenumu <br>La devon vian, mi plenumos mian. <br>Du fremdaj viroj, kiujn ĵus ni trovis <br>Kaŝitajn en surbordaj la kavernoj <br>Kaj kiuj ne alportas al ni bonon, <br>En miaj manoj estas nun. En ili <br>Diino via havu nun denove <br>La longe jam mankantajn oferdonojn! <br>Mi ilin sendos; vi la servon konas.</p>

 </div>

 </div>

 <div class="sceno"> <h5 id="bw158">SCENO KVARA.</h5> <div class="repliko"> <div id="bw159" class="parolanto"> <span class="nomo">IFIGENIO</span> (sola).</div>

 <p id="bw160">Vi havas nubojn, ho savantino, <br>Por kovri senkulpajn persekutatojn <br>Kaj per la vento ilin forporti <br>De la fera kruela fatalo, <br>Trans la maron, trans multajn landojn <br>Ilin forporti, kien vi volas. <br>Vi estas saĝa, la estontaĵon <br>Kaj la pasintaĵon vi konas precize; <br>Via rigardo gardas la viajn, <br>Kiel via lumo, la vivo de l’ noktoj, <br>Gardas kaj regas tutan la teron. <br>Miajn manojn detenu de sango! <br>Benon kaj pacon neniam ĝi donas; <br>Kaj la fantomo de mortigito <br>En horoj malĝojaj de la mortiginto <br>Lin atakas kaj lin turmentas. <br>Ĉar la senmortuloj amas la homojn, <br>La bonajn gentojn kaj generaciojn, <br>Kaj ili volonte longigas la vivon <br>De mortemulo, kaj ili volonte <br>Al li ebligas ĝui kelktempe <br>Kune kun ili la ĝojan vidon <br>De propra ilia eterna ĉielo.</p>

 </div>

 </div>

 </div>

 <div class="akto" id="ifigenio-akto-2"> <h4 id="bw161">AKTO DUA.</h4> <div class="sceno"> <h5 id="bw162">SCENO UNUA.</h5> <p id="bw163" class="scenajho"><span class="nomo">ORESTO</span>. <span class="nomo">PILADO</span>.</p>

 <div class="repliko"> <div id="bw164" class="parolanto"> <span class="nomo">ORESTO</span>.</div>

 <p id="bw165">Ni iras nun la vojon de la morto: <br>Animo mia grade trankviliĝas. <br>Mi Apolonon petis, li forigu <br>De mia flanko la teruran bandon <br>De l’ venĝfantomoj, kaj en liaj vortoj <br>Misteraj tiam sentis mi promeson, <br>Ke trovos mi la helpon kaj la savon <br>En la sanktejo de fratino lia, <br>La regantino de la Taŭridanoj. <br>Ĝi plenumiĝas: tuta la mizero <br>Finiĝos nun kun mia vivo kune! <br>Al mi, al kiu dia mano premas <br>La koron kaj surdigas la spiriton, <br>Ja estas tiel ĝoje kaj facile <br>Adiaŭ diri al la lum’ de l’ suno! <br>Kaj se ne devas nepoj de Atreo <br>Kun kron’ de venko fali en batalo, <br>Se mi, simile al prapatroj miaj, <br>Perei devas kiel oferbesto: <br>Ĝi plenumiĝu! Estas ja pli bone <br>Ĉi tie morti antaŭ la altaro, <br>Ol en angulo malbenita, kie <br>Mortigus nin parenco-insidanto. <br>Ho, lasu min almenaŭ nun ripozi, <br>Vi, subteruloj, tiel avidantaj <br>La sangon, kiu ĉiun mian paŝon <br>Gutante signas! Lasu min ripozi, <br>Jam baldaŭ mi malsupren al vi venos. <br>Nek min, nek vin la lum’ de l’ tago vidu, <br>Kaj la tapiŝo verda de la tero <br>Ne estu plu svarmejo por fantomoj. <br>Mi venos al vi tien sub la teron, <br>Kaj tie en senviva surda nokto <br>Egala sorto ĉiujn unuigos. <br>Nur vin, Pilad’, senkulpa kamarado <br>De mia nigra sorto kaj malbeno, <br>Ho, kiel malvolonte mi kunprenas <br>En la funebran landon antaŭtempe! <br>Nur via vivo, via morto kaŭzas <br>Al mi ankoraŭ timon aŭ esperon.</p>

 </div>

 <div class="repliko"> <div id="bw166" class="parolanto"> <span class="nomo">PILADO</span>.</div>

 <p id="bw167">Ne iras mi ankoraŭ kiel vi <br>Pasive en la regnon de la ombroj. <br>Tra la vojetoj konfuzitaj, kiuj <br>Konduki ŝajnas al la nigra nokto, <br>Mi penas nin traŝovi al la vivo. <br>Pri morto mi ne pensas; mi meditas <br>Ĉu eble iel helpos nin la dioj <br>Rimedon ian trovi por forkuro. <br>La morto – ĉu vi timas aŭ ne timas – <br>Ja venos mem. Eĉ kiam la pastrino <br>Jam levos sian manon, por detranĉi <br>Al ni oferdediĉe niajn buklojn, <br>Eĉ tiam via savo kaj la mia <br>Ne ĉesos esti mia sola penso. <br>Forĵetu la malĝojon, ĉar per dubo <br>Akcelas ni danĝeron. Apolono <br>Al ni promesis, ke en la sanktejo <br>De la fratin’ atendas nin konsolo <br>Kaj helpo kaj reveno. Kaj dusencaj <br>Neniam estas vortoj de la dioj, <br>Kiel tre ofte pensas la prematoj.</p>

 </div>

 <div class="repliko"> <div id="bw168" class="parolanto"> <span class="nomo">ORESTO</span>.</div>

 <p id="bw169">Al la malĝoj’ de l’ vivo la patrino <br>En infanec’ min jam alkutimigis, <br>Kaj mi tiele kreskis, viva bildo <br>De mia patro, kaj la senparola <br>Rigardo mia ĉiam estis akra <br>Riproĉ’ por ŝi kaj ŝia adultulo. <br>Tre ofte, kiam la fratin’ <span class="nomo">Elektro</span> <br>En la profunda parto de la ĉambro <br>Silente sidis antaŭ la kameno, <br>Mi min al ŝia brusto time premis <br>Kaj per okuloj grandaj kaj malĝojaj <br>Rigardis ŝin, plorantan dolorege! <br>Kaj tiam ŝi pri nia granda patro <br>Parolis multe. Kiel mi deziris <br>Lin tiam vidi, esti apud li! <br>Jen mi deziris flugi for al Trojo, <br>Jen mi deziris, ke al mi li venu ... <br>La tago venis ...</p>

 </div>

 <div class="repliko"> <div id="bw170" class="parolanto"> <span class="nomo">PILADO</span>.</div>

 <p id="bw171">Nu, pri tiu horo <br>Babilu inferuloj en la nokto! <br>Nin rememoro pri pli bela tempo <br>Fortigu freŝe per heroaj faroj! <br>La dioj ja bezonas bonajn homojn <br>Por siaj planoj sur ĉi tiu tero; <br>Sendube vin ankoraŭ task’ atendas; <br>Vin ili ja ne sendis kun la patro <br>Ĉe lia ir’ malvola al la Orko.</p>

 </div>

 <div class="repliko"> <div id="bw172" class="parolanto"> <span class="nomo">ORESTO</span>.</div>

 <p id="bw173">Ho, se mi lian baskon tiam kaptus <br>Kaj sekvus lin!</p>

 </div>

 <div class="repliko"> <div id="bw174" class="parolanto"> <span class="nomo">PILADO</span>.</div>

 <p id="bw175">Nu, tiuj, kiuj vin <br>Konservis, ili zorgis ja pri mi; <br>Ĉar kio mi sen vi fariĝus, tion <br>Mi eĉ prezenti ja al mi ne povas, <br>Ĉar de la temp’ de mia infaneco <br>Ja nur kun vi kaj nur por vi mi vivas <br>Kaj volas vivi.</p>

 </div>

 <div class="repliko"> <div id="bw176" class="parolanto"> <span class="nomo">ORESTO</span>.</div>

 <p id="bw177">Ne rememorigu <br>Al mi la belajn tagojn, kiam dolĉe <br>En via dom’ mi trovis rifuĝejon <br>Kaj via nobla patro tiel ame <br>Pri la duonmortinta floro zorgis, <br>Kaj vi, senĉese gaja, ĉiutage <br>Saltadis ĉirkaŭ mi kun nova vivo, <br>Simile al la hela papilio <br>Ĉirkaŭe de mallumkolora floro, <br>Kaj la gajecon vian enverŝadis <br>En mian koron, kaj mi eĉ forgesis <br>Mizeron mian, kaj en viglaj revoj <br>Junecon mian mi kun vi pasigis.</p>

 </div>

 <div class="repliko"> <div id="bw178" class="parolanto"> <span class="nomo">PILADO</span>.</div>

 <p id="bw179">Vin ekaminte, mi komencis vivi.</p>

 </div>

 <div class="repliko"> <div id="bw180" class="parolanto"> <span class="nomo">ORESTO</span>.</div>

 <p id="bw181">Ne vivi, sed suferi vi komencis. <br>Jes, tio estas la esenc’ terura <br>De mia sorto, ke kvazaŭ pestulo <br>Doloron mi kaj morton en mi portas; <br>Ke se mi nur ektuŝas ian lokon. <br>Eĉ la plej sanan, baldaŭ ĉirkaŭ mi <br>Sur la vizaĝoj eĉ la plej florantaj <br>Aperas trajtoj de rampanta morto.</p>

 </div>

 <div class="repliko"> <div id="bw182" class="parolanto"> <span class="nomo">PILADO</span>.</div>

 <p id="bw183">Mi certe la unua devus morti, <br>Se via spir’ en si venenon portus. <br>Kaj tamen diru mem, ĉu mi ne estas <br>Ankoraŭ plena de kuraĝ’ kaj ĝojo? <br>Kaj amo kaj kuraĝo nin kondukas <br>Al grandaj faroj.</p>

 </div>

 <div class="repliko"> <div id="bw184" class="parolanto"> <span class="nomo">ORESTO</span>.</div>

 <p id="bw185">Grandaj faroj? Jes, <br>Ni ilin iam vidis antaŭ ni! <br>En tiu tempo, kiam ni, ĉasante, <br>Kuradis tra la valoj kaj la montoj, <br>Kaj similante per la brust’ kaj pugno <br>La grandan nian gentopatron, ni <br>Esperis, ke ni tiel persekutos <br>Kun glav’ kaj bastonego ian monstron <br>Aŭ bandon da rabistoj; kiam ni <br>Vespere sidis ĉe la granda maro, <br>Nin apogante unu al alia, <br>Kaj antaŭ ni la ondoj dolĉe ludis <br>Kaj vasta staris antaŭ ni la mondo: <br>Ho, tiam certe ofte ni kaptadis <br>La glavon, kaj estontaj faroj svarmis <br>Ĉirkaŭe, kiel steloj en la nokto.</p>

 </div>

 <div class="repliko"> <div id="bw186" class="parolanto"> <span class="nomo">PILADO</span>.</div>

 <p id="bw187">Sen lim’ estas la faro, kiun volus <br>Plenumi la animo. Ĉiun agon <br>Ni volus fari tuj tiele grande <br>Laŭ la amplekso, kiun ĝi atingas, <br>Se multajn jarojn, tra generacioj <br>Kaj landoj, ĝin la buŝo de l’ poetoj <br>Pligrandigante rulas. Bele sonas <br>La agoj de l’ prapatroj, kiam ilin, <br>En la vespera ombro ripozante, <br>Junulo sorbas kun la ton’ de harpo; <br>Sed kiel niaj faroj, tiel ankaŭ <br>Iliaj ne prezentis perfektaĵon. <br>Ni pelas ion, kio antaŭ ni <br>Rapide kuras, kaj ni ne atentas <br>La vojon, kiun iras niaj paŝoj. <br>La paŝojn de l’ prapatroj kaj la signojn <br>De la surtera viv’ ilia preskaŭ <br>Ni ne rimarkas, ĉiam ni nur celas <br>Ilian ombron, kiu disimile <br>Tre malproksime sidas kvazaŭ krono <br>Tre alte sur la pintoj de la montoj. <br>Mi ne tre ŝatas tiujn, kiuj celas <br>Nur gloron inter la popol’ akiri; <br>Sed vi, junulo, vi la diojn danku, <br>Ke ili tiel frue tiel multe <br>Per vi jam faris.</p>

 </div>

 <div class="repliko"> <div id="bw188" class="parolanto"> <span class="nomo">ORESTO</span>.</div>

 <p id="bw189">Se al iu homo <br>La dioj donis la ĝojigan sorton <br>Forigi malfeliĉon de la siaj, <br>Grandigi sian regnon, fortikigi <br>La limojn, aŭ malnovajn malamikojn <br>Faligi aŭ forpeli, – tiam li <br>La diojn danku, ĉar al li la dioj <br>Plej grandan ĝojon en la vivo donis; <br>Sed min la dioj faris ja buĉisto, <br>Devigis min mortigi mian propran <br>Patrinon, kiun tamen mi adoris; <br>Kaj venĝe por la ago malhonora <br>Min abomene ili ruinigis. <br>La domon de Tantalo ili juĝas, <br>Kaj mi, la lasta el la dom’, ne devas <br>Ricevi morton pian aŭ honoran.</p>

 </div>

 <div class="repliko"> <div id="bw190" class="parolanto"> <span class="nomo">PILADO</span>.</div>

 <p id="bw191">Neniam pro la krimoj de la patroj <br>La dioj faras venĝon sur la filo; <br>Ĉu bona, ĉu malbona – ĉiu mem <br>Por sia far’ ricevas rekompencon. <br>Nur beno herediĝas, ne malbeno.</p>

 </div>

 <div class="repliko"> <div id="bw192" class="parolanto"> <span class="nomo">ORESTO</span>.</div>

 <p id="bw193">Ne beno ja kondukis nin ĉi tien.</p>

 </div>

 <div class="repliko"> <div id="bw194" class="parolanto"> <span class="nomo">PILADO</span>.</div>

 <p id="bw195">Sed la decido de la altaj dioj.</p>

 </div>

 <div class="repliko"> <div id="bw196" class="parolanto"> <span class="nomo">ORESTO</span>.</div>

 <p id="bw197">Ilia do decido nin mortigas.</p>

 </div>

 <div class="repliko"> <div id="bw198" class="parolanto"> <span class="nomo">PILADO</span>.</div>

 <p id="bw199">Plenumu la ordonon kaj atendu! <br>Se la fratinon vi al Apolono <br>Alportos kaj se ambaŭ kune loĝos <br>En Delfoj, sub konstanta adorado <br>De nobla gento, tiam por ĉi tio <br>La alta paro certe vin favoros <br>Kaj savos vin de la inferulinoj. <br>Jam en ĉi tiu sankta arbareto <br>Ja ne kuraĝas ili ekaperi.</p>

 </div>

 <div class="repliko"> <div id="bw200" class="parolanto"> <span class="nomo">ORESTO</span>.</div>

 <p id="bw201">Almenaŭ morton havos mi trankvilan.</p>

 </div>

 <div class="repliko"> <div id="bw202" class="parolanto"> <span class="nomo">PILADO</span>.</div>

 <p id="bw203">Sed mi alie pensas. Mi kunligis <br>La pasintaĵon kun la estontaĵo <br>Kaj ne mallerte solvis la misteron. <br>Tre povas esti, ke jam antaŭ longe <br>La dioj pri la granda far’ decidis. <br><span class="nomo">Diano</span> certe volas forsaviĝi <br>De la sovaĝa bordo de l’ barbaroj <br>Kaj de iliaj sangaj homoferoj; <br>Ni estas elektitaj, por plenumi <br>La belan faron, kaj jam nun mirinde <br>Ni estas devigitaj tion fari.</p>

 </div>

 <div class="repliko"> <div id="bw204" class="parolanto"> <span class="nomo">ORESTO</span>.</div>

 <p id="bw205">Vi lerte interplektas la decidojn <br>De l’ dioj kun la propraj viaj voloj.</p>

 </div>

 <div class="repliko"> <div id="bw206" class="parolanto"> <span class="nomo">PILADO</span>.</div>

 <p id="bw207">Nu, kion do valoras homa saĝo, <br>Se ĝi ne penas lerte trapenetri <br>La volon de la dioj? Pezan ŝarĝon <br>Surmetas dioj sur la noblan homon, <br>Se li tro multe pekis, kaj por li <br>Destinas ili taskon, kiu ŝajnas <br>Al simplaj homoj tute ne solvebla. <br>Sed la heroo venkas, kaj pentfare <br>Li faras tiajn servojn, ke la mondo <br>Estonte lin adoras.</p>

 </div>

 <div class="repliko"> <div id="bw208" class="parolanto"> <span class="nomo">ORESTO</span>.</div>

 <p id="bw209">Se la sorto <br>Al mi destinis vivi kaj agadi, <br>Ho, tiam iu dio liberigu <br>La frunton mian de l’ kapturno, kiu <br>Sur glita, patrinsange makulita <br>Vojeto min al la mortintoj tiras; <br>Kompate li sekigu tiun fonton, <br>Per kiu el la vundoj de l’ patrino <br>Konstante sur min ŝprucas la malbeno!</p>

 </div>

 <div class="repliko"> <div id="bw210" class="parolanto"> <span class="nomo">PILADO</span>.</div>

 <p id="bw211">Atendu pli trankvile! La malbonon <br>Vi mem ja pligrandigas kaj vi prenas <br>Sur vin de la furioj la oficon. <br>Min lasu primediti, vi silentu! <br>Nur poste, bezonante por la ago <br>La fortojn kunigitajn, mi vin vokos, <br>Kaj kun kuraĝ’ prudenta tiam ambaŭ <br>Alpaŝos ni al la efektivigo.</p>

 </div>

 <div class="repliko"> <div id="bw212" class="parolanto"> <span class="nomo">ORESTO</span>.</div>

 <p id="bw213">Parolo de Uliso.</p>

 </div>

 <div class="repliko"> <div id="bw214" class="parolanto"> <span class="nomo">PILADO</span>.</div>

 <p id="bw215">Vi ne moku! <br>Jes, ĉiu devas mem al si elekti <br>Heroon imitotan, se li volas <br>Atingi la Olimpon. Mi konfesas, <br>Ne pensas mi, ke ruzo kaj prudento <br>Makulas viron, kiu sin dediĉis <br>Al plenumado de kuraĝaj faroj.</p>

 </div>

 <div class="repliko"> <div id="bw216" class="parolanto"> <span class="nomo">ORESTO</span>.</div>

 <p id="bw217">Mi ŝatas nur kuraĝon rektaniman.</p>

 </div>

 <div class="repliko"> <div id="bw218" class="parolanto"> <span class="nomo">PILADO</span>.</div>

 <p id="bw219">Ne petis tial mi de vi konsilon. <br>Jam unu paŝon faris mi. Jam multe <br>Da scioj mi ellogis de l’ gardistoj. <br>Mi scias jam, ke fremda, disimila <br>Virin’ katenas tiun sangan leĝon; <br>Nur puran koron, preĝon, odorfumon <br>Al dioj ŝi oferas. Ŝian koron <br>Tre multe oni laŭdas; oni pensas, <br>Ke ŝi devenas de amazoninoj, <br>Ke ŝi forkuris, por ke ŝi per tio <br>Evitu ian grandan malfeliĉon.</p>

 </div>

 <div class="repliko"> <div id="bw220" class="parolanto"> <span class="nomo">ORESTO</span>.</div>

 <p id="bw221">Videble nun potenco ŝia luma <br>La forton perdis pro la proksimeco <br>De la krimulo, kiun la malbeno <br>Ĉirkaŭas, kiel vasta nigra nokto. <br>La pia sangavido liberigas <br>De la katenoj la antikvan moron, <br>Por nin nun pereigi. La sovaĝa <br>Spirito de la reĝo nin mortigos; <br>Se li koleras, tiam nin virino <br>Ne povas savi.</p>

 </div>

 <div class="repliko"> <div id="bw222" class="parolanto"> <span class="nomo">PILADO</span>.</div>

 <p id="bw223">Bone al ni estas, <br>Ke de virin’ dependas nia sorto! <br>Ĉar viro, eĉ plej bona, kutimigas <br>Spiriton sian al la krueleco, <br>Kaj fine li eĉ leĝon al si faras <br>El tio, kion mem li abomenas, <br>Kaj la kutimo faras lin malmola <br>Kaj eĉ nerekonebla. Sed virino <br>Obstine ĉiam sekvas sian senton, <br>Kaj en la bono kaj en la malbono <br>Ŝi estas pli fidebla ... Ts! ŝi venas! <br>Nin lasu solaj! Mi ne devas tuj <br>Eldiri niajn nomojn aŭ konfidi <br>Al ŝi tro nesingarde nian sorton. <br>Foriru! Antaŭ ol ŝi ekdeziros <br>Kun vi paroli, mi kun vi parolos.</p>

 </div>

 </div>

 <div class="sceno"> <h5 id="bw224">SCENO DUA.</h5> <p id="bw225" class="scenajho"><span class="nomo">IFIGENIO</span>. <span class="nomo">PILADO</span>.</p>

 <div class="repliko"> <div id="bw226" class="parolanto"> <span class="nomo">IFIGENIO</span>.</div>

 <p id="bw227">Fremdulo, diru, kiu kaj el kie <br>Vi estas. Mi vin trovas pli simila <br>Al greko, ol al skito. <br><span class="sceninstrukcio">(Ŝi deprenas liajn ĉenojn.)</span> <br>Tre danĝera <br>La libereco estas, kiun mi <br>Nun al vi donas; ho, la bonaj dioj <br>Deturnu tion, kio vin minacas!</p>

 </div>

 <div class="repliko"> <div id="bw228" class="parolanto"> <span class="nomo">PILADO</span>.</div>

 <p id="bw229">Ho, dolĉa voĉo! Agrablega sono <br>De l’ hejma lingvo en la fremda lando! <br>La bluajn montojn de l’ haven’ patruja <br>Mi, la kaptito, vidas nun denove <br>Kun ĝojo antaŭ la okuloj miaj. <br>Ho jes, ho jes, mi ankaŭ estas greko! <br>Mi por momento tute ja forgesis, <br>Kiome mi bezonas vin, mi glutis <br>Per la okul’ ĉielan la aperon. <br>Ho, se decido de pli alta forto <br>Ne ŝlosas vian buŝon, diru, diru, <br>El kiu el la grekaj niaj gentoj <br>Vi, dia ido, havas la devenon.</p>

 </div>

 <div class="repliko"> <div id="bw230" class="parolanto"> <span class="nomo">IFIGENIO</span>.</div>

 <p id="bw231">Pastrino, kiun la diino mem <br>Por si elektis kaj al si dediĉis, <br>Parolas nun kun vi; ĉi tio devas <br>Al vi sufiĉi. Diru al mi, kiu <br>Vi estas, kia sorto malfeliĉa <br>Kun la kunul’ vin tion ĉi venigis.</p>

 </div>

 <div class="repliko"> <div id="bw232" class="parolanto"> <span class="nomo">PILADO</span>.</div>

 <p id="bw233">Facile mi rakonti al vi povas <br>La sorton, kiu pelas nin kruele. <br>Ho, se kun tia sama facileco <br>Vi povus nin ĝojigi per espero! <br>El Kret’ ni estas, filoj de Adrasto: <br>Mi, la plej juna, nomas min Kefalo, <br>Li, la plej aĝa, estas Laodamas. <br>Kaj meze inter ni ankoraŭ estis <br>Alia frato, kruda kaj sovaĝa, <br>Kaj tiu jam en la infanaj ludoj <br>Ne lasis al ni pacon kaj konsenton. <br>Dum nia patro antaŭ Troj’ batalis, <br>Kviete ni sekvadis la patrinon; <br>Sed kiam li kun riĉa hav’ revenis <br>Kaj baldaŭ poste mortis, la disputo <br>Pri regno kaj heredo tuj disigis <br>La fratojn. Mi min tenis sur la flanko <br>De la plej aĝa. Tiu ĉi mortigis <br>La fraton. Kaj pro tiu sanga krimo <br>Lin la furioj pelas senripoze. <br>Sed al ĉi tiu senkultura bordo <br>Nin sendis Apolono kun espero. <br>En la sanktejo de l’ fratino sia <br>Ordonis li al ni atendi helpon. <br>Nin oni kaptis kaj al vi venigis <br>Por oferfaro. Tion vi jam scias.</p>

 </div>

 <div class="repliko"> <div id="bw234" class="parolanto"> <span class="nomo">IFIGENIO</span>.</div>

 <p id="bw235">Ĉu Trojo falis? Ho, karul’, certigu!</p>

 </div>

 <div class="repliko"> <div id="bw236" class="parolanto"> <span class="nomo">PILADO</span>.</div>

 <p id="bw237">Ĝi falis, jes. Kaj vi al ni certigu <br>La savon! Rapidigu vi la helpon, <br>De l’ dio promesitan! Ekkompatu <br>Vi mian fraton! Diru al li baldaŭ <br>Bonkoran vorton! Tamen parolante <br>Kun li, vi lin indulgu, mi vin petas; <br>Ĉar ĝojo kaj dolor’ kaj rememoro <br>Facile lian tutan internaĵon <br>Ekskuas tro danĝere; tiam baldaŭ <br>Frenezo febroforma lin atakas, <br>Animo lia bela kaj libera <br>Fariĝas tiam havo de l’ furioj.</p>

 </div>

 <div class="repliko"> <div id="bw238" class="parolanto"> <span class="nomo">IFIGENIO</span>.</div>

 <p id="bw239">Kiome ajn vi estas malfeliĉa, <br>Mi vin petegas, ĉion vi forgesu, <br>Ĝis vi sopiron mian kontentigos.</p>

 </div>

 <div class="repliko"> <div id="bw240" class="parolanto"> <span class="nomo">PILADO</span>.</div>

 <p id="bw241">La alta urbo, kiu tra dek jaroj <br>La tutan grekan forton kontraŭstaris, <br>Prezentas nun ruinojn, kaj neniam <br>Ĝi releviĝos. Tamen multaj tomboj <br>De la plej bonaj grekoj nin devigas <br>Memori tiun bordon de l’ barbaroj. <br>Aĥilo falis, kaj amiko lia ...</p>

 </div>

 <div class="repliko"> <div id="bw242" class="parolanto"> <span class="nomo">IFIGENIO</span>.</div>

 <p id="bw243">Ho, diaj bildoj, vi fariĝis polvo!</p>

 </div>

 <div class="repliko"> <div id="bw244" class="parolanto"> <span class="nomo">PILADO</span>.</div>

 <p id="bw245">Kaj Palamed’, Telamonid’ Ajakso <br>Jam la patrujan sunon ne revidis.</p>

 </div>

 <div class="repliko"> <div id="bw246" class="parolanto"> <span class="nomo">IFIGENIO</span> (al si mem).</div>

 <p id="bw247">Pri mia patro li nenion diras <br>Kaj lin ne nomas inter la falintoj. <br>Ho jes! li vivas! Jes, mi lin revidos! <br>Ho, mia kor’, esperu, mia koro!</p>

 </div>

 <div class="repliko"> <div id="bw248" class="parolanto"> <span class="nomo">PILADO</span>.</div>

 <p id="bw249">Feliĉaj tamen estas tiuj miloj, <br>Kiuj la morton trovis en batalo! <br>Ĉar por la revenintoj dia mano <br>Preparis ne triumfon, sed teruron <br>Kaj tre malĝojan finon. Ĉu la voĉo <br>De l’ homoj ne atingas vin? Ĉar kien <br>Ĝi nur atingi povas, ĝi disportas <br>La famon pri l’ fariĝoj plej teruraj. <br>Ĉu la mizero do, kiu plenigas <br>Per ĝemoj ne ĉesantaj la palacon <br>Mikenan, al vi estas nekonata? <br>Kun helpo de Egisto tre perfide <br>Mortigis Klitemnestro sian edzon <br>Tuj en la tago, kiam li revenis!... <br>Ha, vi adoras tiun reĝan domon! <br>Mi vidas, via brusto vane penas <br>Impreson la teruran en si kaŝi. <br>Ĉu estas vi filino de amiko? <br>Ĉu vi naskiĝis en najbara urbo? <br>Ne kaŝu, ne koleru, ke l’ unua <br>Teruron tiun mi al vi raportas.</p>

 </div>

 <div class="repliko"> <div id="bw250" class="parolanto"> <span class="nomo">IFIGENIO</span>.</div>

 <p id="bw251">Ho diru, ho rakontu la detalojn <br>De la terura faro!</p>

 </div>

 <div class="repliko"> <div id="bw252" class="parolanto"> <span class="nomo">PILADO</span>.</div>

 <p id="bw253">En la tago <br>De la reveno, kiam, sin baninte, <br>La reĝo volis preni sian veston <br>Konfide el la manoj de l’ edzino, <br>La krimulino tiam sur lin ĵetis <br>Teksaĵon faldoriĉan kaj implikan; <br>Kaj dum li vane penis el la reto <br>Sin liberigi, perfidul’ Egisto <br>Mortigis lin, kaj tiu granda princo <br>Kovrita iris al la malvivuloj.</p>

 </div>

 <div class="repliko"> <div id="bw254" class="parolanto"> <span class="nomo">IFIGENIO</span>.</div>

 <p id="bw255">Kaj kian pagon la kunul’ ricevis?</p>

 </div>

 <div class="repliko"> <div id="bw256" class="parolanto"> <span class="nomo">PILADO</span>.</div>

 <p id="bw257">Kun regno liton, kion li jam havis.</p>

 </div>

 <div class="repliko"> <div id="bw258" class="parolanto"> <span class="nomo">IFIGENIO</span>.</div>

 <p id="bw259">Volupto do ŝin pelis al la krimo?</p>

 </div>

 <div class="repliko"> <div id="bw260" class="parolanto"> <span class="nomo">PILADO</span>.</div>

 <p id="bw261">Kaj forta sento de malnova venĝo.</p>

 </div>

 <div class="repliko"> <div id="bw262" class="parolanto"> <span class="nomo">IFIGENIO</span>.</div>

 <p id="bw263">Per kio do la reĝo ŝin ofendis?</p>

 </div>

 <div class="repliko"> <div id="bw264" class="parolanto"> <span class="nomo">PILADO</span>.</div>

 <p id="bw265">Per peza faro, kiu ŝin pravigus, <br>Se nur mortigo estus pravigebla. <br>Li al Aŭlido logis ŝin, kaj kiam <br>Diino per kontraŭblovantaj ventoj <br>Malhelpis forveturon de la grekoj, <br>Li tiam senkompate sian propran <br>Filinon la plej aĝan alkondukis <br>Al la altaro de Dian’, kaj ŝin <br>Pro bon’ de l’ grekoj oni tiam buĉis. <br>Kaj tio en la koron de l’ patrino <br>Enpremis tiel forte la malamon, <br>Ke ŝi facile cedis al Egisto <br>Kaj sian edzon ĵetis en pereon.</p>

 </div>

 <div class="repliko"> <div id="bw266" class="parolanto"> <span class="nomo">IFIGENIO</span> (sin kovrante).</div>

 <p id="bw267">Sufiĉe! Nun vi baldaŭ min revidos.</p>

 </div>

 <div class="repliko"> <div id="bw268" class="parolanto"> <span class="nomo">PILADO</span> (sola).</div>

 <p id="bw269">La sort’ de l’ reĝa domo ŝin videble <br>Profunde tuŝas. Kiu ajn ŝi estas, <br>Ŝi tute certe mem la reĝon konis. <br>Feliĉe do por ni, el alta domo <br>Ĉi tien oni vendis ŝin. Ho koro, <br>Ne batu tiel forte! Al la stelo, <br>De la espero, kiu ekbriletis, <br>Ni remu do kuraĝe kaj prudente!</p>

 </div>

 </div>

 </div>

 <div class="akto" id="ifigenio-akto-3"> <h4 id="bw270">AKTO TRIA.</h4> <div class="sceno"> <h5 id="bw271">SCENO UNUA.</h5> <p id="bw272" class="scenajho"><span class="nomo">IFIGENIO</span>. <span class="nomo">ORESTO</span>.</p>

 <div class="repliko"> <div id="bw273" class="parolanto"> <span class="nomo">IFIGENIO</span>.</div>

 <p id="bw274">Malfeliĉulo, mi vin senĉenigas, <br>Sed nur, ho ve! por sorto pli kruela. <br>La liberec’, donata de la templo, <br>Simile al la lasta vivekbrilo <br>De malfacila malsanul’, prezentas <br>Nur antaŭsignon de la morto. Tamen <br>Ĝis nun ankoraŭ mi ne povas diri <br>Kaj diri al mi mem mi ne kuraĝas, <br>Ke vi pereis! Kiel do mi povus <br>Per krima man’ dediĉi vin al morto? <br>Kaj tamen tiel longe, dum mi restas <br>Pastrino de Dian’, neniu havas <br>La rajton iel tuŝi vian kapon. <br>Sed se mi ne plenumos mian devon <br>Laŭ la postulo de l’ kolera reĝo, <br>Li tiam inter miaj helpantinoj <br>Alian virgulinon pastrinigos, <br>Kaj tiam krom deziro plej varmega <br>Mi jam nenion povos al vi doni. <br>Ho, kara samlandan’! eĉ simpla sklavo, <br>Sur kiun lumis nia hejma suno, <br>En fremda land’ tre kara al ni estas: <br>Kun kia do senlima ĝoj’ kaj beno <br>Mi devas vin akcepti, kiuj dolĉe <br>Al mi alportis bildon de herooj, <br>De mi en infaneco adorataj, <br>Kaj kiuj mian plej internan koron <br>Konsolis per espero la plej bela.</p>

 </div>

 <div class="repliko"> <div id="bw275" class="parolanto"> <span class="nomo">ORESTO</span>.</div>

 <p id="bw276">Ĉu vian nomon kaj devenon vian <br>Vi kaŝas kun intenco? aŭ ĉu eble <br>Mi povas scii, kiu disimile <br>Nun staras antaŭ mi?</p>

 </div>

 <div class="repliko"> <div id="bw277" class="parolanto"> <span class="nomo">IFIGENIO</span>.</div>

 <p id="bw278">Vi min ekkonos. <br>Sed nun rakontu, kion via frato <br>Al mi ĝis nun sciigis nur duone, – <br>La pluan sorton de l’ personoj, kiuj, <br>De Trojo reveninte, sur la sojlo <br>De sia propra dom’ neatenditan <br>Fatalon trovis. Kvankam mi tre juna <br>Alvenis sur ĉi tiun fremdan bordon, <br>Sed mi ankoraŭ bone rememoras <br>La grandan timon kaj la grandan miron, <br>Kun kiu mi rigardis siatempe <br>Tiujn heroojn. Ili elveturis, <br>Kaj tiam ŝajnis, kvazaŭ la Olimpo <br>Subite malfermiĝis kaj la bildojn <br>De l’ glora kaj mirinda mond’ antikva <br>Malsupren sendis por la pereigo <br>De Iliono. Sed la plej majesta <br>El ĉiuj estis reĝ’ <span class="nomo">Agamemnono</span>! <br>Ho diru, ĉu li efektive falis <br>Per la perfido de edzino sia <br>Kaj de Egisto?</p>

 </div>

 <div class="repliko"> <div id="bw279" class="parolanto"> <span class="nomo">ORESTO</span>.</div>

 <p id="bw280">Jes, vi diris veron!</p>

 </div>

 <div class="repliko"> <div id="bw281" class="parolanto"> <span class="nomo">IFIGENIO</span>.</div>

 <p id="bw282">Ho, ve al vi, Mikeno malfeliĉa! <br>Tiele semis nepoj de Tantalo <br>Per plena man’ malbenon post malbeno! <br>Simile al kreskaĵo senvalora, <br>Miloblan semon ĉirkaŭ si ĵetante, <br>Por nepoj kaj pranepoj ili kreis <br>Parencajn mortigantojn por eterna <br>Sovaĝa reciproka venĝemeco! <br>Malkovru ĉion, kion en la vortoj <br>De via frat’ por mi ankoraŭ kovris <br>La ombro de l’ teruro. Diru, kiel <br>La lasta filo de la granda gento, <br>La ĉarma knabo, certe destinita <br>Por iam fari venĝon por la patro, – <br>Kiele li, <span class="nomo">Oresto</span>, trovis savon <br>En tiu sanga tago? Ĉu li ankaŭ <br>Pereis en la reto? Ĉu li vivas? <br>Ĉu li saviĝis? Ĉu <span class="nomo">Elektro</span> vivas?</p>

 </div>

 <div class="repliko"> <div id="bw283" class="parolanto"> <span class="nomo">ORESTO</span>.</div>

 <p id="bw284">Jes, ambaŭ vivas.</p>

 </div>

 <div class="repliko"> <div id="bw285" class="parolanto"> <span class="nomo">IFIGENIO</span>.</div>

 <p id="bw286">Ho vi, ora suno, <br>Radiojn la plej belajn al mi pruntu <br>Kaj metu ilin kiel mian dankon <br>Al Jupitero antaŭ lian tronon! <br>Ĉar mi nur estas muta kaj malriĉa.</p>

 </div>

 <div class="repliko"> <div id="bw287" class="parolanto"> <span class="nomo">ORESTO</span>.</div>

 <p id="bw288">Se vin kun tiu reĝa domo ligas <br>Intima ia ligo aŭ rilatoj, <br>Kiel kredigas via bela ĝojo, <br>Ho, tiam tenu forte vian koron! <br>Ĉar tre dolora estas por ĝojanto <br>Refalo tro subita en malĝojon. <br>Vi scias, mi ĝin vidas, nur la morton <br>De l’ reĝ’ <span class="nomo">Agamemnono</span>.</p>

 </div>

 <div class="repliko"> <div id="bw289" class="parolanto"> <span class="nomo">IFIGENIO</span>.</div>

 <p id="bw290">Kaj ĉu tio <br>Ne estas por mi scio tro sufiĉa?</p>

 </div>

 <div class="repliko"> <div id="bw291" class="parolanto"> <span class="nomo">ORESTO</span>.</div>

 <p id="bw292">Vi scias nur duonon de l’ mizero.</p>

 </div>

 <div class="repliko"> <div id="bw293" class="parolanto"> <span class="nomo">IFIGENIO</span>.</div>

 <p id="bw294">Kaj kio plu? Orest’, <span class="nomo">Elektro</span> vivas?</p>

 </div>

 <div class="repliko"> <div id="bw295" class="parolanto"> <span class="nomo">ORESTO</span>.</div>

 <p id="bw296">Pri Klitemnestro vi nenion timas?</p>

 </div>

 <div class="repliko"> <div id="bw297" class="parolanto"> <span class="nomo">IFIGENIO</span>.</div>

 <p id="bw298">Ŝin ja nek timo, nek espero savos.</p>

 </div>

 <div class="repliko"> <div id="bw299" class="parolanto"> <span class="nomo">ORESTO</span>.</div>

 <p id="bw300">Ŝi el la lando de l’ esper’ foriris.</p>

 </div>

 <div class="repliko"> <div id="bw301" class="parolanto"> <span class="nomo">IFIGENIO</span>.</div>

 <p id="bw302">Ĉu do pentante ŝi sin mem mortigis?</p>

 </div>

 <div class="repliko"> <div id="bw303" class="parolanto"> <span class="nomo">ORESTO</span>.</div>

 <p id="bw304">Ne! sed la propra sango ŝin mortigis.</p>

 </div>

 <div class="repliko"> <div id="bw305" class="parolanto"> <span class="nomo">IFIGENIO</span>.</div>

 <p id="bw306">Parolu klare, ke mi plu ne serĉu! <br>La necerteco per flugil’ malluma <br>Milfoje batas ĉirkaŭ mia kapo.</p>

 </div>

 <div class="repliko"> <div id="bw307" class="parolanto"> <span class="nomo">ORESTO</span>.</div>

 <p id="bw308">La dioj do destinas, ke mi estu <br>La sciiganto de la faro, kiun <br>Mi tiel volus kaŝi por eterne <br>En la sensona regno de la nokto! <br>Al tio kontraŭ mia propra volo <br>Min nun devigas via ĉarma buŝo; <br>Ĝi tamen havas rajton, por postuli <br>Doloron ankaŭ; bone, ĝi ricevos. <br>En tiu tag’, kiam la patro falis, <br><span class="nomo">Elektro</span> save kaŝis sian fraton; <br>Strofio, la bofrato de la patro, <br>Volonte lin akceptis kaj edukis <br>Lin kune kun la propra sia filo, <br><span class="nomo">Pilado</span>, kiu sin tre baldaŭ ligis <br>Kun la veninto per plej bela ligo <br>De la plej forta kora amikeco. <br>Kaj ju pli ili kreskis, des pli forte <br>En ili kreskis la deziro venĝi <br>La morton de la reĝo. Kaj sekrete, <br>En vestoj de fremduloj, ili venis <br>Mikenon, kvazaŭ por alporti tien <br>Sciigon pri la morto de <span class="nomo">Oresto</span> <br>Kaj ankaŭ lian cindron. Ilin bone <br>Akceptis la reĝino, ili venis <br>Internen de la domo. Al <span class="nomo">Elektro</span> <br>Orest’ sin rekonigas; ŝi reblovas <br>En li la fajron de l’ venĝemo, kiu <br>En la alesto sankta de l’ patrino <br>Jam preskaŭ estingiĝis. En silento <br>Ŝi lin kondukas al la loko, kie <br>La patro falis, kie tre malforta <br>Malnova postesigno de la sango, <br>Jam preskaŭ tute plu ne rimarkebla, <br>La plankon, multefoje jam lavitan, <br>Ankoraŭ kolorigis. Tiam ŝi <br>Per sia fajra lango nun priskribis <br>Ĉiun detalon de la krima faro <br>Kaj sian sklavan kaj mizeran vivon, <br>La fierecon de la perfiduloj <br>Kaj la danĝerojn, kiuj la gefratojn <br>Ankoraŭ nun minacas de la flanko <br>De la patrin’ duonpatriniĝinta. <br>Kaj tie al <span class="nomo">Oresto</span> ŝi altrudis <br>Malnovan la ponardon, kiu tiom <br>En la Tantala dom’ jam furiozis ... <br>Kaj propra fil’ mortigis Klitemnestron ...</p>

 </div>

 <div class="repliko"> <div id="bw309" class="parolanto"> <span class="nomo">IFIGENIO</span>.</div>

 <p id="bw310">Ho senmortuloj, vi, kiuj pasigas <br>Feliĉajn tagojn super puraj nuboj, <br>Ĉu nur por tio dum tre multaj jaroj <br>Vi min de ĉiuj homoj apartigis <br>Kaj tenis min en via proksimeco <br>Kaj sur min metis la oficon virgan <br>La sanktan fajron ĉiam subtenadi <br>Kaj la animon mian vi, simile <br>Al flamo, ĉiam direktadis supren, <br>Ke la terurojn de la domo mia <br>Eksentu mi nur iam pli malfrue, <br>Sed tiom pli profunde? – Ho, parolu <br>Al mi pri la junulo malfeliĉa! <br>Parolu pri <span class="nomo">Oresto</span>!</p>

 </div>

 <div class="repliko"> <div id="bw311" class="parolanto"> <span class="nomo">ORESTO</span>.</div>

 <p id="bw312">Ho, se jam oni povus nun rakonti <br>Pri lia morto! Kvazaŭ fermentante, <br>Leviĝis el la sang’ de l’ buĉitino <br>La ombro de l’ patrino. <br>Al la filinoj de l’ eterna nokto <br>Ĝi krias: “tenu firme, ne forlasu <br>La mortiginton de l’ patrino! Pelu <br>Kaj persekutu la krimulon! Pelu! <br>Al vi li apartenas!” – Ili aŭdas, <br>Iliaj okulaĉoj ekrigardas <br>Ĉirkaŭe kun la agla avideco. <br>Kaj ili ekmoviĝas en la nigraj <br>Kavernoj, kaj el la anguloj venas <br>Senbrue tuj ilia sekvantaro, <br>La dubo kaj la pento. Antaŭ ili <br>Vapor’ leviĝas el la Aĥerono; <br>El ĝiaj nebulringoj ekruliĝas <br>Ĉirkaŭe de la kapo de l’ kulpulo <br>Senĉesa freneziga meditado <br>Pri l’ faritaĵo. Tiam, rajtigitaj <br>Pereon porti, la inferulinoj <br>Elpaŝas sur la belan dian teron, <br>De kiu ilin antaŭ longa tempo <br>Forpelis la malbeno de la dioj. <br>Pied’ ilia pelas la kuranton, <br>Ripozon ili donas nur momente, <br>Por tuj ataki kun teruro nova.</p>

 </div>

 <div class="repliko"> <div id="bw313" class="parolanto"> <span class="nomo">IFIGENIO</span>.</div>

 <p id="bw314">Ho malfeliĉa, en la sama stato <br>Vi estas mem, kaj tial vi komprenas <br>Kiome li, malfeliĉul’, suferas!</p>

 </div>

 <div class="repliko"> <div id="bw315" class="parolanto"> <span class="nomo">ORESTO</span>.</div>

 <p id="bw316">Kion vi diras? Kia sama stato?</p>

 </div>

 <div class="repliko"> <div id="bw317" class="parolanto"> <span class="nomo">IFIGENIO</span>.</div>

 <p id="bw318">Vin, kiel lin, ja premas fratmortigo; <br>Al mi jam tion diris via frato.</p>

 </div>

 <div class="repliko"> <div id="bw319" class="parolanto"> <span class="nomo">ORESTO</span>.</div>

 <p id="bw320">Sufiĉe! La animo via granda <br>Per falsa vort’ ne estu plu trompata! <br>Fremdulo por fremdulo povas teksi <br>Mensogon kaj ruzaĵon, por faligi <br>Lin en la reton; inter ni ekzistu <br>Nur vero! <br>Mi estas mem <span class="nomo">Oresto</span>! Kaj ĉi tiu <br>Krimula kap’ kliniĝas al la tombo <br>Kaj serĉas morton. Kaj en ĉia formo <br>Mi estas preta vole ĝin akcepti! <br>Ho, kiu ajn vi estas, mi al vi <br>Kaj al amiko mia malfeliĉa <br>Deziras savon; sed al mi la savon <br>Mi ne deziras. Se mi ne eraras, <br>Ĉi tie vi nur kontraŭvole restas; <br>Eltrovu do rimedon, por forkuri, <br>Sed min ĉi tie lasu. Mia korpo <br>Malsupren falu de la alta roko, <br>Ĝis maro fluu mia sang’, portante <br>Malbenon al la bordo de l’ barbaroj! <br>Vi iru, en la hejma greka lando <br>Komencu novan, pli feliĉan vivon! <br><span class="sceninstrukcio">(Li foriras.)</span></p>

 </div>

 <div class="repliko"> <div id="bw321" class="parolanto"> <span class="nomo">IFIGENIO</span>.</div>

 <p id="bw322">Tiele do vi fine al mi venas, <br>Vi, Plenumiĝ’, filino plej ravanta <br>De la plej granda patro! Ho, gigante <br>Nun antaŭ mi leviĝas via bildo! <br>Per la rigardo mia mi apenaŭ <br>Atingas viajn manojn, kiuj plenaj <br>De fruktoj kaj de benaj kronoj, portas <br>Trezorojn de Olimpo. Kiel oni <br>Ekkonas reĝon laŭ la grandmezuro <br>De l’ donoj – ĉar la kvanto, kiun multaj <br>Jam nomus riĉo, al li devas ŝajni <br>Malgranda – tiel oni vin, ho dioj, <br>Rekonas laŭ la donoj tre ŝparataj, <br>Sed longe kaj saĝege preparataj. <br>Ĉar nur vi solaj scias, kio estas <br>Por ni utila, nur vi solaj vidas <br>La vastan regnon de la estonteco, <br>Dum antaŭ ni la steloj kaj nebuloj <br>Ĉiuvespere kovras la rigardon. <br>Trankvile vi aŭskultas nian preĝon, <br>Petantan pri sensaĝa rapideco, <br>Sed via man’ neniam malmature <br>Deŝiras la ĉielajn orajn fruktojn; <br>Kaj ve al tiu, kiu ilin prenas <br>Perforte tro frutempe: la acida <br>Manĝaĵ’ al li alportas nur la morton. <br>Ne lasu, ke la longe atendita <br>Feliĉ’, apenaŭ iam esperita, <br>Simile al la ombro de amiko <br>Nun preterpasu vane, restigante <br>Trioblan suferadon kaj doloron!</p>

 </div>

 <div class="repliko"> <div id="bw323" class="parolanto"> <span class="nomo">ORESTO</span> (denove aliras al ŝi).</div>

 <p id="bw324">Se vi pri vi kaj pri <span class="nomo">Pilado</span> preĝas, <br>Ne citu mian nomon kun la viaj! <br>Ne savos vi krimulon, sed kun li <br>Dividos vi malbenon kaj mizeron.</p>

 </div>

 <div class="repliko"> <div id="bw325" class="parolanto"> <span class="nomo">IFIGENIO</span>.</div>

 <p id="bw326">De via sort’ dependas mia sorto.</p>

 </div>

 <div class="repliko"> <div id="bw327" class="parolanto"> <span class="nomo">ORESTO</span>.</div>

 <p id="bw328">Neniel! Sola kaj sen akompano <br>Mi iru en la regnon de la morto. <br>Se eĉ per via propra kovrotuko <br>Vi kovros la kulpulon, vi ne kaŝos <br>Lin antaŭ la eterne-maldormantoj; <br>Alesto via, ho ĉielulino, <br>Flankigos ilin, sed ne fortimigos. <br>La teron de la sankta arbareto <br>Ne rajtas ili tuŝi arogante <br>Per la piedoj, sed de malproksime <br>De temp’ al tempo aŭdas mi ilian <br>Teruran ridon. Tiel blekas lupoj <br>Ĉirkaŭe de la arb’, sur kiun savis <br>Sin vojaĝanto. Ekster la arbaro <br>Ripozas ili, kvazaŭ sieĝante; <br>Sed se mi nur forlasos la arbaron, <br>Tuj ili ekleviĝos, balancante <br>Serpentajn siajn kapojn, aperigos <br>Ĉirkaŭe polvajn nubojn kaj pelados <br>Akiron sian pluen, sen ripozo.</p>

 </div>

 <div class="repliko"> <div id="bw329" class="parolanto"> <span class="nomo">IFIGENIO</span>.</div>

 <p id="bw330">Ĉu povas vi aŭskulti bonan vorton?</p>

 </div>

 <div class="repliko"> <div id="bw331" class="parolanto"> <span class="nomo">ORESTO</span>.</div>

 <p id="bw332">Ĝin ŝparu por amato de la dioj!</p>

 </div>

 <div class="repliko"> <div id="bw333" class="parolanto"> <span class="nomo">IFIGENIO</span>.</div>

 <p id="bw334">Espero nova nun por vi eklumis.</p>

 </div>

 <div class="repliko"> <div id="bw335" class="parolanto"> <span class="nomo">ORESTO</span>.</div>

 <p id="bw336">Tra fumo nur briletas antaŭ mi <br>La mortriver’, vokante al infero.</p>

 </div>

 <div class="repliko"> <div id="bw337" class="parolanto"> <span class="nomo">IFIGENIO</span>.</div>

 <p id="bw338">Ĉu vi fratinon havas nur <span class="nomo">Elektron</span>?</p>

 </div>

 <div class="repliko"> <div id="bw339" class="parolanto"> <span class="nomo">ORESTO</span>.</div>

 <p id="bw340">Nur ŝin mi konis; ĉar la pli maljunan <br>Frutempe prenis for el la mizero <br>De nia domo ŝia bona sorto, <br>En kiu ni nur teruraĵon vidis. <br>Ho, ne demandu plu kaj ne aligu <br>Vin al la Erinioj. Kun kruela <br>Plezuro ili de l’ animo mia <br>La cindron blovas for kaj ne permesas, <br>Ke la plej lastaj karboj, kiuj restis <br>De la terura brul’ de nia domo, <br>En mia kor’ kviete estingiĝu. <br>Ĉu tiu fajr’, intence incitata, <br>Nutrata per sulfuro de l’ infero <br>Eterne en animo mia brulos?</p>

 </div>

 <div class="repliko"> <div id="bw341" class="parolanto"> <span class="nomo">IFIGENIO</span>.</div>

 <p id="bw342">Mi dolĉan odoraĵon nun enportas <br>En tiun fajron. Pura spir’ de amo <br>Per delikata blov’ malvarmetigos <br>La ardon, kiu bakas vian bruston! <br><span class="nomo">Oresto</span>, mia kara! Ĉu ne povas <br>Vi min kompreni? Ĉu de l’ akompano <br>De la teruraj diaj punantinoj <br>La sang’ en viaj vejnoj elsekiĝis? <br>Ĉu el la kapo de Gorgon’ penetris <br>Ŝtoniga sorĉo ĉiujn viajn membrojn? <br>Se elverŝita sango de patrino <br>Per surda voĉo vokas al infero, – <br>Ĉu pura bena vorto de fratino <br>Ne vokos dian helpon de Olimpo?</p>

 </div>

 <div class="repliko"> <div id="bw343" class="parolanto"> <span class="nomo">ORESTO</span>.</div>

 <p id="bw344">Ĝi vokas! Ha, ĉu tiel vi deziras <br>Pereon mian? Ĉu en vi sin kaŝas <br>Diin’ de venĝo? Kiu do vi estas, <br>Vi, kies voĉo kruelege turnas <br>La plej profundan mian internaĵon?</p>

 </div>

 <div class="repliko"> <div id="bw345" class="parolanto"> <span class="nomo">IFIGENIO</span>.</div>

 <p id="bw346">Eksentu do la voĉon de la koro: <br>Orest’! ĝi estas mi, <span class="nomo">Ifigenio</span>! <br>Mi vivas!</p>

 </div>

 <div class="repliko"> <div id="bw347" class="parolanto"> <span class="nomo">ORESTO</span>.</div>

 <p id="bw348">Vi!</p>

 </div>

 <div class="repliko"> <div id="bw349" class="parolanto"> <span class="nomo">IFIGENIO</span>.</div>

 <p id="bw350">Ho, frato!</p>

 </div>

 <div class="repliko"> <div id="bw351" class="parolanto"> <span class="nomo">ORESTO</span>.</div>

 <p id="bw352">For! ho, for! <br>Ne tuŝu miajn buklojn! Ĉar, simile <br>Al la edziĝa vesto de Kreuzo, <br>Per nevenkebla fajro mi infektas. <br>Foriru! Kiel iam Herkuleso, <br>Mi devas preni morton izolite.</p>

 </div>

 <div class="repliko"> <div id="bw353" class="parolanto"> <span class="nomo">IFIGENIO</span>.</div>

 <p id="bw354">Vi ne pereos! Ho, se mi nur povus <br>Trankvilan unu vorton de vi aŭdi! <br>Forigu mian dubon, ho, certigu, <br>Certigu al mi tute la feliĉon, <br>Pri kiu tiel longe mi petegis. <br>Ĉar rado de doloro kaj de ĝojo <br>En mia kor’ ruliĝas. De l’ fremdulo <br>Forpuŝas min la timo; sed plej forte <br>Min la interno tiras al la frato.</p>

 </div>

 <div class="repliko"> <div id="bw355" class="parolanto"> <span class="nomo">ORESTO</span>.</div>

 <p id="bw356">Ĉu staras mi en templo de Lieo? <br>Ĉu furioza puŝo de pasio <br>Atakis nun subite la pastrinon?</p>

 </div>

 <div class="repliko"> <div id="bw357" class="parolanto"> <span class="nomo">IFIGENIO</span>.</div>

 <p id="bw358">Ho, aŭdu min! Ho, vidu, kiel fine <br>Post longa, longa tempo mia koro <br>Nun malfermiĝis por la granda ĝojo, <br>Ke al la sola kaj al la plej kara <br>El ĉio, kio en la tuta mondo <br>Por mi ankoraŭ restis, mi nun povas <br>La kapon kisi; ke per miaj brakoj, <br>Ĝis nun nur al la vento etenditaj, <br>Mi fine vin nun povas ĉirkaŭpreni! <br>Ho, lasu! lasu! Ĉar eĉ de l’ Parnaso <br>La fonto, kiu saltas en la valon, <br>Ne fluas tiel pure, tiel hele, <br>Kiel nun fluas senmezura ĝojo <br>El mia koro, fluas kaj ĉirkaŭas <br>Min kiel granda ondoplena maro. <br><span class="nomo">Oresto</span>! Ho, <span class="nomo">Oresto</span>! Mia frato!</p>

 </div>

 <div class="repliko"> <div id="bw359" class="parolanto"> <span class="nomo">ORESTO</span>.</div>

 <p id="bw360">Ne, bela nimfo, ne, mi ne konfidas <br>Al vi kaj viaj flatoj. Ne forgesu, <br>Dian’ postulas servon la plej ĉastan; <br>Ŝi venĝas malsanktigon de la templo. <br>De mia brust’ forigu vian brakon! <br>Kaj se vi volas doni al junulo <br>Savantan amon kaj lin feliĉigi, <br>Vin tiam turnu al amiko mia, <br>La viro pli valora. Jen li vagas <br>Sur la vojeto tie sur la roko; <br>Al li vi iru kaj al li vi donu <br>Konsilon bonan, sed min lasu for!</p>

 </div>

 <div class="repliko"> <div id="bw361" class="parolanto"> <span class="nomo">IFIGENIO</span>.</div>

 <p id="bw362">Rekonsciiĝu, frato, kaj rekonu <br>La trovitinon! La ĉielan ĝojon, <br>La puran, ĉastan ĝojon de fratino <br>Ne nomu senprudenta volupteco! <br>Ho, dioj, prenu la manian kovron <br>For de okulo lia la rigida, <br>Ke la momento de l’ plej alta ĝojo <br>Ne faru nin trioble malfeliĉaj! <br>Jen antaŭ vi ŝi staras, la fratino <br>De longe jam perdita. De l’ altaro <br>Min la diino tiris for kaj savis <br>Ĉi tien min en sian propran templon. <br>Kaj vi, kaptita kaj oferbuĉota, <br>En la pastrino trovas la fratinon.</p>

 </div>

 <div class="repliko"> <div id="bw363" class="parolanto"> <span class="nomo">ORESTO</span>.</div>

 <p id="bw364">Ho, malfeliĉa! Nun la suno vidu <br>De nia dom’ la lastan teruraĵon! <br>Ĉu ne troviĝas tie ĉi <span class="nomo">Elektro</span>? <br>Ŝi ankaŭ nun kun ni pereu kune, <br>Por ne daŭrigi sian vivon sole <br>Por sorto kaj suferoj pli turmentaj! <br>Pastrin’, al la altaro min konduku: <br>La fratmortigo estas tradicio <br>Hereda en malnova nia gento; <br>Vin, dioj, dankas mi, ke vi decidis <br>Min pereigi fraŭle, sen infanoj. <br>Kaj vi de mi akceptu la konsilon, <br>Ne amu tro la sunon kaj la stelojn; <br>Ho, sekvu min en la malluman regnon! <br>Simile kiel drakoj sulfurmarĉaj <br>Sin en batal’ englutas reciproke, <br>La furioza gento de Tantalo <br>Sin mem ekstermas; iru do kun mi <br>Malsupren seninfane kaj senkulpe! <br>Vi min rigardas kun kompato? Ĉesu! <br>Sammaniere serĉis Klitemnestro <br>Resonon en la kor’ de sia filo; <br>Sed lia brako trafis ŝian bruston, <br>Kaj la patrino falis. Ho, aperu, <br>Spirito indignanta! Vi, furioj, <br>Alproksimiĝu per fermita rondo, <br>Rigardu la al vi agrablan dramon, <br>La plej teruran, kiun vi preparis! <br>Ne venĝo aŭ malamo nun akrigas <br>Ponardon sian: la fratin’ amanta <br>Nun estas devigata doni morton. <br>Ne ploru! Ĝi ne estas via kulpo. <br>De mia infaneco mi nenion <br>Tiele amis, kiel vin mi povus <br>Nun ami, ho, fratino mia kara. <br>Jes, levu la ponardon, ne indulgu, <br>Disŝiru tiun bruston, donu vojon <br>Al la torentoj, kiuj en ĝi bolas! <br><span class="sceninstrukcio">(Li falas svene.)</span></p>

 </div>

 <div class="repliko"> <div id="bw365" class="parolanto"> <span class="nomo">IFIGENIO</span>.</div>

 <p id="bw366">Elporti sola tiom da feliĉo <br>Kaj tiom da suferoj mi ne povas. <br><span class="nomo">Pilado</span>, kie estas vi, <span class="nomo">Pilado</span>? <br>Alportu vian helpon, kara viro! <br><span class="sceninstrukcio">(Ŝi foriras serĉante.)</span></p>

 </div>

 </div>

 <div class="sceno"> <h5 id="bw367">SCENO DUA.</h5> <div class="repliko"> <div id="bw368" class="parolanto"> <span class="nomo">ORESTO</span> (vekiĝante el la sveno kaj leviĝante).</div>

 <p id="bw369">Ankoraŭ unu! Donu do al mi <br>El Leta akvo lastan refreŝigan <br>Kalikon! Baldaŭ el la brust’ elnaĝos <br>La lasta konvulsio de la vivo. <br>Tre baldaŭ la spirito mia fluos <br>Trankvile al la fonto de forgeso, <br>Al vi, fantomoj, al nebul’ eterna. <br>Permesu, ke en via mezo trovu <br>Ripozon la pelita fil’ de l’ tero! <br>Mi aŭdas murmureton en la branĉoj, <br>El la krepusko venas ia bruo ... <br>La novan gaston vidi ili venas! <br>Ha, kia estas la anaro, kiu <br>Majeste iras, kvazaŭ princa domo? <br>Maljunaj, junaj, viroj kaj virinoj <br>Kviete marŝas. Disimilaj ŝajnas <br>Pasantaj la fantomoj. Jes, mi vidas, <br>Jen la prapatroj de la domo mia. <br>Atreo marŝas pace kun Tiesto; <br>La knaboj gaje ludas ĉirkaŭ ili. <br>Ĉu vin jam plu malpaco ne disigas? <br>Ĉu kune kun la lumo de la suno <br>La venĝo estingiĝis? Tiam min <br>Vi ankaŭ ja akceptos kaj mi povos <br>Aliĝi al solena via marŝo. <br>Bonvenon, patroj! Vin salutas <span class="nomo">Oresto</span>, <br>La lasta viro de via gento; <br>Kion vi semis, li ĝin rikoltis: <br>Kun ŝarĝ’ de malbeno li iras malsupren. <br>Sed malpli ĉi tie pezas la ŝarĝoj. <br>Prenu lin, prenu en vian anaron! <br>Mi estimas Atreon, mi estimas Tieston: <br>Ĉi tie ni ĉiuj perdis malamon. – <br>Al mi montru la patron, kiun mi vidis <br>Nur unu fojon en mia vivo! <br>Ĉu vi ĝi estas, la patro mia? <br>Kaj la patrinon vi ame kondukas? <br>Se donas la manon al vi Klitemnestro, <br>Tiam ankaŭ <span class="nomo">Oresto</span> povas alpaŝi <br>Kaj diri al ŝi: vian filon rigardu! – <br>Vidu ambaŭ la filon! Akceptu lin bone! <br>Sur tero ja estis salut’ de mortigo <br>La vorto signala en nia domo, <br>Kaj siajn ĝojojn la gento Tantala <br>Trovis nur transe de l’ nokto eterna. <br>Vi vokas: Bonvenon! vi min akceptas! <br>Min konduku, mi petas, al la maljunulo, <br>Al la patro de l’ gento! Kie li estas? <br>Mi volas lin vidi, la kapon la karan, <br>La adoratan, kiu sidadis <br>En konsiliĝ’ kun la dioj senmortaj. <br>Ŝajnas, vi tremas, vi vin deturnas? <br>Ĉu li suferas, la diosimila? <br>Ho ve! la plej altaj la potenculoj <br>Per feraj ĉenoj la bruston heroan <br>Por teruraj turmentoj alforĝis!</p>

 </div>

 </div>

 <div class="sceno"> <h5 id="bw370">SCENO TRIA.</h5> <p id="bw371" class="scenajho"><span class="nomo">ORESTO</span>. <span class="nomo">IFIGENIO</span>. <span class="nomo">PILADO</span>.</p>

 <div class="repliko"> <div id="bw372" class="parolanto"> <span class="nomo">ORESTO</span>.</div>

 <p id="bw373">Ĉu ankaŭ vi jam venis malsupren? <br>Bonvenon, fratino! Sed mankas <span class="nomo">Elektro</span>! <br>Ŝin ankaŭ sendu al ni plej baldaŭ <br>Ia bona dio per sago kompata! <br>Nur vin mi bedaŭras, malfeliĉa amiko! <br>Ho, venu, venu al la tron’ de Plutono, <br>Kiel novaj gastoj ni salutu la mastron!</p>

 </div>

 <div class="repliko"> <div id="bw374" class="parolanto"> <span class="nomo">IFIGENIO</span>.</div>

 <p id="bw375">Ho, vi, gefratoj, kiuj de l’ ĉielo <br>En tag’ kaj nokto al la homoj donas <br>La belan lumon, sed ne rajtas lumi <br>Al la mortintoj, – savu nin, gefratojn! <br>Ho, vi <span class="nomo">Diano</span>, kiu vian fraton <br>Amegas pli ol ĉion en la mondo <br>Kaj la vizaĝon virgan kun sopiro <br>Direktas al eterna lia lumo, – <br>Ne lasu do, ke mia sola frato, <br>Malfrue retrovita, furiozu <br>En la mallumo de la frenezeco! <br>Se via vol’, pro kiu vi ĉi tie <br>Min kaŝis, nun jam estas plenumita, <br>Se min per li kaj lin per mi vi volas <br>Mirakle savi, tiam liberigu <br>Lin de l’ katenoj de l’ malbeno lia, <br>Ke la tre kara tempo de la savo <br>Por ĉiam ne forflugu!</p>

 </div>

 <div class="repliko"> <div id="bw376" class="parolanto"> <span class="nomo">PILADO</span>.</div>

 <p id="bw377">Ĉu vi rekonas nin? Ĉu vi rekonas <br>La sanktan arbareton kaj la lumon? <br>Ĝi ja ne povus lumi por mortintoj! <br>Ĉu sentas vi la brakojn de l’ amiko <br>Kaj de l’ fratino, kiuj vin ankoraŭ <br>En plena vivo tenas? Palpu forte! <br>Ne estas ni fantomoj. Konvinkiĝu! <br>Rekonsciiĝu! Ĉiu minuteto <br>Nun estas kara; nia savo pendas <br>Nun sur faden’ malforta, kiun ŝpinas <br>Por ni, videble, ia bona Parko.</p>

 </div>

 <div class="repliko"> <div id="bw378" class="parolanto"> <span class="nomo">ORESTO</span> (al <span class="nomo">Ifigenio</span>).</div>

 <p id="bw379">Ho, lasu min je la unua fojo <br>En viaj brakoj ĝui puran ĝojon! <br>Vi, dioj, kiuj kun potenco flama <br>La ŝarĝon de l’ nubegoj liberigas <br>Kaj la sopire petegitan pluvon <br>Kun bruo de ventego kaj de tondro <br>Sovaĝtorente verŝas sur la teron, <br>Sed baldaŭ la teruron de la homoj <br>Vi faras beno kaj la timon ŝanĝas <br>En ĝojon kaj en laŭtan dankon, kiam <br>En gutoj de folioj freŝegitaj <br>La nova sun’ miloble speguliĝas <br>Kaj per afabla man’ Iriso ŝiras <br>La grizan kovron de la lastaj nuboj: <br>Ho, lasu ankaŭ min nun en la brakoj <br>De la fratino, ĉe l’ fidela brusto <br>De la amik’ kun plena danko ĝui <br>Kaj teni, kion vi al mi donacis! <br>Forfalas la malbeno, tion diras <br>Al mi la koro; jam la Eŭmenidoj <br>Returne kuras nun al la Tartaro <br>Kaj tondre fermas feran la pordegon. <br>La ter’ elspiras freŝon bonodoran <br>Kaj min invitas nove aspiradi <br>Al ĝoj’ de l’ vivo kaj al grandaj faroj.</p>

 </div>

 <div class="repliko"> <div id="bw380" class="parolanto"> <span class="nomo">PILADO</span>.</div>

 <p id="bw381">Rapidu, ĉar la tempo baldaŭ pasos! <br>La vento, kiu blovos niajn velojn, <br>Nur ĝi forportu nian plenan ĝojon <br>Al la Olimpo. Nun ni devas nepre <br>Rapide konsiliĝi kaj decidi.</p>

 </div>

 </div>

 </div>

 <div class="akto" id="ifigenio-akto-4"> <h4 id="bw382">AKTO KVARA.</h4> <div class="sceno"> <h5 id="bw383">SCENO UNUA.</h5> <div class="repliko"> <div id="bw384" class="parolanto"> <span class="nomo">IFIGENIO</span> (sola).</div>

 <p id="bw385">Se por mortemulo <br>La dioj destinas <br>Tre multajn konfuzojn <br>Kaj por li preparas <br>Skuantan transiron <br>De ĝoj’ al doloro, <br>De suferoj al ĝojo: <br>Tiam apud la urbo <br>Aŭ sur bord’ malproksima <br>Ili por li edukas <br>Amikon trankvilan, <br>Ke en hor’ de mizero <br>Estu preta la helpo. <br>Ho, benu, dioj, benu vi <span class="nomo">Piladon</span> <br>Kaj benu ĉiun lian entreprenon! <br>Li estas forta brako en batalo, <br>Li estas luma saĝo en kunveno, <br>Ĉar tre trankvilan havas li animon <br>Kaj al la suferantoj li alportas <br>Konsilon kaj en ĝusta tempo helpon. <br>Min li forŝiris de la frato, kiun <br>Mi kun ador’ senfine rigardadis, <br>Mi ĝojis kaj mi ĝuis, mi ne povis <br>Satiĝi de l’ feliĉo mia propra, <br>Mi lin el miaj brakoj ne ellasis, <br>Kaj mi ne sentis la danĝeron, kiu <br>Ĉirkaŭis nin kaj estis tre proksima. <br>Nun ili, por plenumi la intencon, <br>Jam iras al la mara bordo, kie, <br>Kaŝite en la golf’, ilia ŝipo <br>Atendas nur la signon. Kaj al mi <br>Prudentajn vortojn ili en la buŝon <br>Enmetis kaj instruis min, kiele <br>Mi al la reĝ’ respondu, se li sendos <br>Insiste ekpostuli la oferon. <br>Mi vidas, mi min devas lasi gvidi <br>Simile al infano; mi ne lernis <br>Inside aŭ per ruz’ ion akiri. <br>Ho ve al mensogantoj! La mensogo <br>Neniam liberigas nian bruston <br>Simile al la vortoj de la vero; <br>Ĝi ne konsolas nin, ĝi nur turmentas <br>La homon, kiu ĝin sekrete forĝas, <br>Kaj kiel sago, kiun en la flugo <br>Potenca dio kaptas kaj rebatas, <br>Ĝi celon ne atingas, sed resaltas <br>Kaj trafas tiun, kiu ĝin elpafis. <br>Ho, pezaj zorgoj premas mian bruston. <br>Ĉu eble sur la ter’ nesanktigita <br>De l’ bordo nun denove la furio <br>Atakis plej kruele mian fraton? <br>Ĉu eble ili estas malkaŝitaj? <br>Ha, ŝajnas, ke armitoj proksimiĝas! <br>Ha, jen! Jen kuriero de la reĝo <br>Ĉi tien venas per rapidaj paŝoj. <br>La koro en mi batas, la animo <br>Kovriĝas per nebulo, kiam mi <br>Nun devas ekrigardi la vizaĝon <br>De l’ vir’, al kiu devas mi mensogi.</p>

 </div>

 </div>

 <div class="sceno"> <h5 id="bw386">SCENO DUA.</h5> <p id="bw387" class="scenajho"><span class="nomo">IFIGENIO</span>. <span class="nomo" lang="el" title="Ne-Esperanta nomo. Lingvo: Greka">ARKAS</span>.</p>

 <div class="repliko"> <div id="bw388" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw389">Rapidu, ho pastrin’, kun la ofero! <br>La reĝ’ atendas, la popol’ postulas.</p>

 </div>

 <div class="repliko"> <div id="bw390" class="parolanto"> <span class="nomo">IFIGENIO</span>.</div>

 <p id="bw391">Mi volus tuj plenumi mian devon, <br>Sed ve, malhelpo neantaŭvidita <br>Stariĝis inter mi kaj la plenumo.</p>

 </div>

 <div class="repliko"> <div id="bw392" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw393">Ha, kio baras reĝan la ordonon?</p>

 </div>

 <div class="repliko"> <div id="bw394" class="parolanto"> <span class="nomo">IFIGENIO</span>.</div>

 <p id="bw395">Okazo, kiu ne de ni dependas.</p>

 </div>

 <div class="repliko"> <div id="bw396" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw397">Rakontu, ke mi tuj al li raportu, <br>Ĉar li decidis jam, ke ambaŭ mortu.</p>

 </div>

 <div class="repliko"> <div id="bw398" class="parolanto"> <span class="nomo">IFIGENIO</span>.</div>

 <p id="bw399">La dioj ĝin ankoraŭ ne decidis. <br>El tiuj viroj la plej aĝa portas <br>Sur si la kulpon de parencmortigo. <br>Lin la furioj venĝe persekutas, <br>Kaj eĉ en la interno de la templo <br>Atakis lin malsano la kruela <br>Kaj malsanktigis la plej puran lokon. <br>Mi nun kun virgulinoj miaj iras, <br>Por per lavado en la pura maro <br>Laŭ la misteraj leĝoj de la pastroj <br>La bildon de l’ diino resanktigi. <br>Neniu nin malhelpu en la iro.</p>

 </div>

 <div class="repliko"> <div id="bw400" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw401">Mi iros tuj raporti al la reĝo <br>Pri la malhelpo; la ceremonion <br>Vi ne komencu, ĝis li ĝin permesos.</p>

 </div>

 <div class="repliko"> <div id="bw402" class="parolanto"> <span class="nomo">IFIGENIO</span>.</div>

 <p id="bw403">Ĝi estas nur afero de l’ pastrino.</p>

 </div>

 <div class="repliko"> <div id="bw404" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw405">La gravan fakton reĝo devas scii.</p>

 </div>

 <div class="repliko"> <div id="bw406" class="parolanto"> <span class="nomo">IFIGENIO</span>.</div>

 <p id="bw407">Sed lia vol’ nenion povas ŝanĝi.</p>

 </div>

 <div class="repliko"> <div id="bw408" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw409">Pro formo potenculon ni demandas.</p>

 </div>

 <div class="repliko"> <div id="bw410" class="parolanto"> <span class="nomo">IFIGENIO</span>.</div>

 <p id="bw411">Ne trudu, kion devus mi rifuzi.</p>

 </div>

 <div class="repliko"> <div id="bw412" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw413">Konsentu tion, kio estas bona.</p>

 </div>

 <div class="repliko"> <div id="bw414" class="parolanto"> <span class="nomo">IFIGENIO</span>.</div>

 <p id="bw415">Mi cedos, se ne tro vi malrapidos.</p>

 </div>

 <div class="repliko"> <div id="bw416" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw417">Mi post momento estos ĉe la reĝo <br>Kaj tuj returne kun la vortoj liaj. <br>Ho, se mi ankaŭ povus al li porti <br>Sciigon, kiu ĉion klare solvus! <br>Ho ve, ke vi ne sekvis la konsilon <br>De fidelulo!</p>

 </div>

 <div class="repliko"> <div id="bw418" class="parolanto"> <span class="nomo">IFIGENIO</span>.</div>

 <p id="bw419">Volonte ja mi faris, kion povis.</p>

 </div>

 <div class="repliko"> <div id="bw420" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw421">Ankoraŭ nun vi povas ĉion ŝanĝi.</p>

 </div>

 <div class="repliko"> <div id="bw422" class="parolanto"> <span class="nomo">IFIGENIO</span>.</div>

 <p id="bw423">De mia volo tio ne dependas.</p>

 </div>

 <div class="repliko"> <div id="bw424" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw425">Neplaĉantaĵon trovas vi ne ebla.</p>

 </div>

 <div class="repliko"> <div id="bw426" class="parolanto"> <span class="nomo">IFIGENIO</span>.</div>

 <p id="bw427">Vi trovas ebla, kion vi deziras.</p>

 </div>

 <div class="repliko"> <div id="bw428" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw429">Ĉu ĉion tiel pesas vi trankvile?</p>

 </div>

 <div class="repliko"> <div id="bw430" class="parolanto"> <span class="nomo">IFIGENIO</span>.</div>

 <p id="bw431">Mi lasis la decidon al la dioj.</p>

 </div>

 <div class="repliko"> <div id="bw432" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw433">Sed ili ja la homojn savas home.</p>

 </div>

 <div class="repliko"> <div id="bw434" class="parolanto"> <span class="nomo">IFIGENIO</span>.</div>

 <p id="bw435">Mi faros ĉion, kion ili diros.</p>

 </div>

 <div class="repliko"> <div id="bw436" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw437">Ho, kredu, ĉio nur de vi dependas. <br>Nur la kolera stato de la reĝo <br>Al ambaŭ la fremduloj donas morton. <br>Jam de tre longe la militistaro <br>Dekutimiĝis de l’ oferoj sangaj. <br>Eĉ multaj, kiujn malamika sorto <br>Al fremda bordo pelis, sentis mem <br>La tutan ĉarmon, tutan la diecon, <br>Se la vaganton en la fremda lando <br>Renkontas bondezira kaj afabla <br>Vizaĝo homa. Ho, ne tiru for <br>De ni la bonon, kiu por ni ĉiuj <br>De vi dependas! Kion vi komencis, <br>Vi povas ja facile alfinigi; <br>Ĉar la mildeco, kiu de l’ ĉielo <br>En homa formo venas sur la teron, <br>Nenie pli rapide al si regnon <br>Konstruas, ol en tiu loko, kie <br>Sovaĝe kaj konfuze nova gento, <br>Plenega de kuraĝo kaj de forto, <br>Gvidata per la propraj antaŭsentoj, <br>La ŝarĝojn de la homa vivo portas.</p>

 </div>

 <div class="repliko"> <div id="bw438" class="parolanto"> <span class="nomo">IFIGENIO</span>.</div>

 <p id="bw439">Ne skuu la animon mian, kiun <br>Laŭ via vol’ direkti vi ne povas.</p>

 </div>

 <div class="repliko"> <div id="bw440" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw441">Dum temp’ ankoraŭ estas, oni ŝparas <br>Nek penon, nek admonon ripetatan.</p>

 </div>

 <div class="repliko"> <div id="bw442" class="parolanto"> <span class="nomo">IFIGENIO</span>.</div>

 <p id="bw443">Al vi klopodojn kaj al mi suferojn <br>Vi kaŭzas, tamen ambaŭ estas vanaj.</p>

 </div>

 <div class="repliko"> <div id="bw444" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw445">De la suferoj mi nun petas helpon, <br>Ĉar plej amike ili ja konsilas.</p>

 </div>

 <div class="repliko"> <div id="bw446" class="parolanto"> <span class="nomo">IFIGENIO</span>.</div>

 <p id="bw447">Kruele ili ŝiras mian koron, <br>Sed la malvolon ili ne ekstermas.</p>

 </div>

 <div class="repliko"> <div id="bw448" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw449">Ĉu povas nobla kor’ malvolon havi <br>Por bono, kiun nobla hom’ proponas?</p>

 </div>

 <div class="repliko"> <div id="bw450" class="parolanto"> <span class="nomo">IFIGENIO</span>.</div>

 <p id="bw451">Jes, se la nobla hom’ anstataŭ danko <br>Min mem akiri malkonvene volas.</p>

 </div>

 <div class="repliko"> <div id="bw452" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw453">Se iu ne deziras, tre facile <br>Li ĉiam trovas vortojn de praviĝo. <br>Mi pri l’ oferoj al la reĝ’ raportos. <br>Ho, se vi en la kor’ al vi ripetus, <br>Kiele noble li kun vi agadis <br>De via veno ĝis la nuna tago!</p>

 </div>

 </div>

 <div class="sceno"> <h5 id="bw454">SCENO TRIA.</h5> <div class="repliko"> <div id="bw455" class="parolanto"> <span class="nomo">IFIGENIO</span> (sola).</div>

 <p id="bw456">De la parol’ de tiu viro nun <br>En plej malĝusta tempo mia koro <br>Subite returniĝis. Mi ektimas! <br>Ĉar kiel ondoj en potenca kresko <br>La rokojn superverŝas, kiuj staras <br>Ĉe l’ bordo en la sablo, tiel fluo <br>De ĝojo mian koron tute kovris. <br>Mi en la brakoj tenis neeblaĵon. <br>Nun al mi ŝajnis, ke denove nubo <br>Kviete min ĉirkaŭas, de la tero <br>Min levas kaj min dolĉe endormigas, <br>Simile kiel tiam, kiam min <br>La brako de l’ diin’ savante kaptis. <br>La fraton mian kaptis mia koro <br>Per sia tuta forto; mi aŭskultis <br>Nur la konsilon de l’ amiko lia; <br>Nur ilin savi estis la enhavo <br>De miaj pensoj. Kiel la ŝipano <br>Volonte sin deturnas de la rifoj <br>De negastama kaj dezerta lando, <br>Mi tiel de Taŭrido min deturnis. <br>Sed nun la voĉo de l’ fidela viro <br>Min ree vekis, min rememorigis, <br>Ke ankaŭ ĉi mi ja forlasas homojn. <br>Duoble abomena nun fariĝas <br>Por mi la trompo. Ho, animo mia, <br>Retrankviliĝu! Ĉu vi nun komencas <br>Dubeme ŝanceliĝi? Ne! la teron <br>De la soleco devas vi forlasi! <br>Enŝipigitan kaptos vin la ondoj <br>Per sia balancado, – nun pro timo <br>Vi nek la mondon, nek vin mem rekonas.</p>

 </div>

 </div>

 <div class="sceno"> <h5 id="bw457">SCENO KVARA.</h5> <p id="bw458" class="scenajho"><span class="nomo">IFIGENIO</span>. <span class="nomo">PILADO</span>.</p>

 <div class="repliko"> <div id="bw459" class="parolanto"> <span class="nomo">PILADO</span>.</div>

 <p id="bw460">Ha, kie estas ŝi, ke mi rapidu <br>Al ŝi alporti ĝojan la sciigon <br>Pri nia savo!</p>

 </div>

 <div class="repliko"> <div id="bw461" class="parolanto"> <span class="nomo">IFIGENIO</span>.</div>

 <p id="bw462">Vidu, jen mi estas, <br>De zorgoj premegata, mi atendas <br>Nun la konsolon, kiun vi promesas.</p>

 </div>

 <div class="repliko"> <div id="bw463" class="parolanto"> <span class="nomo">PILADO</span>.</div>

 <p id="bw464">La frato resaniĝis! La ŝtonecan <br>Ekstersanktejan teron kaj la bordon <br>Atingis ni en gaja parolado. <br>Ni ne rimarkis, kiam ni forlasis <br>La arbareton. Ĉiam pli ravante <br>La bela flamo de junec’ ĉirkaŭis <br>La buklan lian kapon. Hele brilis <br>Kuraĝe kaj espere la okuloj, <br>Kaj lia kor’ libere sin fordonis <br>Plenege al la ĝojo kaj plezuro. <br>Ke vin kaj min li baldaŭ povos savi.</p>

 </div>

 <div class="repliko"> <div id="bw465" class="parolanto"> <span class="nomo">IFIGENIO</span>.</div>

 <p id="bw466">Benata estu! De la lipo, kiu <br>Eldiris tiajn feliĉigajn vortojn, <br>Neniam sonu tono de suferoj!</p>

 </div>

 <div class="repliko"> <div id="bw467" class="parolanto"> <span class="nomo">PILADO</span>.</div>

 <p id="bw468">Aŭskultu plu; feliĉo kiel princo <br>Kun bela sekvantaro ĉiam marŝas. <br>La kamaradojn ankaŭ ni retrovis; <br>En roka golf’ la ŝipon ili kaŝis <br>Kaj sidis atendante kaj malĝoje. <br>Apenaŭ ekvidinte vian fraton, <br>Ekkriis ili ĝoje, kaj insiste <br>La ŝipanaro petis rapidigi <br>La forveturon. Ĉiu man’ sopiras <br>Remilon, kaj eĉ vento, de ni ĉiuj <br>Tuj rimarkita, ĉarmajn la flugilojn <br>Etendis kaj ekblovis de la bordo. <br>Ni do rapidu, kaj vi tuj konduku <br>Min al la templo, lasu min eniri <br>Kaj kapti respektege la objekton <br>De nia celo! Mi sufiĉos sola, <br>Por porti for sur miaj fortaj ŝultroj <br>La bildon de l’ diino; kiel forte <br>Mi sopiregas la celitan ŝarĝon! <br><span class="sceninstrukcio">(Ĉe la lastaj vortoj li sin direktas al la <br>templo, ne rimarkante, ke <span class="nomo">Ifigenio</span> lin ne <br>sekvas; sed baldaŭ li sin returnas.)</span> <br>Vi staras sendecide! Vi silentas! <br>Vi ŝajnas konfuzita! Ĉu aperis <br>Barante ia nova malfeliĉo? <br>Ho, diru, ĉu vi al la reĝ’ raportis <br>La vortojn, kiujn ni interkonsentis?</p>

 </div>

 <div class="repliko"> <div id="bw469" class="parolanto"> <span class="nomo">IFIGENIO</span>.</div>

 <p id="bw470">Jes, kara viro; sed vi min insultos. <br>Mi sentas jam silentan la riproĉon! <br>Sendito de la reĝo al mi venis, <br>Kaj kion vi al mi instruis, tion <br>Mi al li diris. Ŝajnas, ke li estis <br>Tre mirigita, kaj li tre insistis, <br>Ke pri l’ malofta la ceremonio <br>Raporton oni faru al la reĝo <br>Kaj aŭdu lian volon; kaj mi nun <br>Atendas la revenon de l’ sendito.</p>

 </div>

 <div class="repliko"> <div id="bw471" class="parolanto"> <span class="nomo">PILADO</span>.</div>

 <p id="bw472">Ho, ve al ni! Renovigita flugas <br>Nun la danĝero ĉirkaŭ niaj kapoj! <br>Nu, kial do vi vin ne kovris saĝe <br>Per rajtoj de pastrino?</p>

 </div>

 <div class="repliko"> <div id="bw473" class="parolanto"> <span class="nomo">IFIGENIO</span>.</div>

 <p id="bw474">Mi neniam <br>Kovrilon faris el la pastra rajto.</p>

 </div>

 <div class="repliko"> <div id="bw475" class="parolanto"> <span class="nomo">PILADO</span>.</div>

 <p id="bw476">Ho, tiam vin kaj nin, animo pura, <br>Vi pereigos. Kial mi ne pensis <br>Pri ĝi antaŭe kaj vin ne instruis <br>Eviti ankaŭ tiun ĉi postulon!</p>

 </div>

 <div class="repliko"> <div id="bw477" class="parolanto"> <span class="nomo">IFIGENIO</span>.</div>

 <p id="bw478">Nur min insultu! Mi nur estas kulpa, <br>Mi tion sentas; tamen mi ne povis <br>Rifuzi al la vir’, kiu postulis <br>Prudente tion, kion mia koro <br>Ne povis ja ne trovi tute prava.</p>

 </div>

 <div class="repliko"> <div id="bw479" class="parolanto"> <span class="nomo">PILADO</span>.</div>

 <p id="bw480">La stato nun fariĝis pli danĝera; <br>Sed ankaŭ tiel ni ne devas perdi <br>Kuraĝon, aŭ per agoj neprudentaj <br>Aŭ tro rapidaj mem nin elperfidi. <br>Trankvile nun atendu la revenon <br>De la sendito, kaj post liaj vortoj <br>Vi staru forte, kion ajn li diros! <br>Ĉar la aranĝo de sanktigaj faroj <br>Ja estas ne afero de la reĝo, <br>Sed de l’ pastrino. Kaj se li deziros <br>Ekvidi la fremdulon, kiun peze <br>Atakis konvulsioj de frenezo, <br>Rifuzu sub preteksto, ke vi tenas <br>Nin ambaŭ nun kaŝitaj en la templo. <br>Tiele vi al ni la eblon donos, <br>Ke, forportante sanktan la trezoron <br>For de l’ popolo kruda kaj barbara, <br>Rapide ni forkuru kaj saviĝu. <br>Plej bonajn signojn sendas Apolono, <br>Kaj antaŭ ol ni pie la kondiĉon <br>Plenumis, li al ni jam aperigis <br>Favoron sian, kiun li promesis. <br><span class="nomo">Oresto</span> liberiĝis kaj saniĝis! <br>Kun li, kun nia kara liberulo, <br>Konduku nin, ho vi, favoraj ventoj, <br>Al la insulo roka, kie loĝas <br>La dio! Kaj tuj poste al Mikeno, <br>Ke ĝi revivu, ke nun el la cindro <br>De ĝiaj estingitaj fajrolokoj <br>La patraj dioj ĝoje releviĝu <br>Kaj bela fajro lumu nun denove <br>Por ili. Via mano la unua <br>Por ili ŝutos el la oraj vazoj <br>Incenson. Trans la sojlon vi enportos <br>Denove savon, ĝojon, novan vivon, <br>Kaj la malbenon vi malaperigos, <br>Kaj vian familion vi ornamos <br>Per novaj, freŝaj floroj de la vivo.</p>

 </div>

 <div class="repliko"> <div id="bw481" class="parolanto"> <span class="nomo">IFIGENIO</span>.</div>

 <p id="bw482">Ho, kiam mi vin aŭdas, mia kara, <br>Tuj mia kor’, trafita de l’ radio <br>De viaj vortoj, turnas sin feliĉe <br>Al dolĉa la konsolo, kiel floro <br>Sin turnas al la suno. Kian ĝojon <br>Alportas firmaj vortoj de amiko <br>Apudestanta! tiuj vortoj havas <br>Ĉielan forton, dum solulo falas <br>Sub ŝarĝ’ de sia propra meditado! <br>Ŝlositaj en la brusto, maturiĝas <br>Nur malfacile kaj tre malrapide <br>La pensoj kaj decidoj, sed alesto <br>De kara homo ilin tre facile <br>Disvolvas.</p>

 </div>

 <div class="repliko"> <div id="bw483" class="parolanto"> <span class="nomo">PILADO</span>.</div>

 <p id="bw484">Nun adiaŭ! Mi rapidos <br>Nun trankviligi la amikojn, kiuj <br>Atendas sopirante. Poste baldaŭ <br>Ĉi tien mi revenos kaj, kaŝita <br>En arbetaĵ’ de roko, mi atendos <br>De vi signalon. – Tamen diru, kial <br>Vi nun meditas? Vian frunton kovris <br>Subite ia ombro de malĝojo.</p>

 </div>

 <div class="repliko"> <div id="bw485" class="parolanto"> <span class="nomo">IFIGENIO</span>.</div>

 <p id="bw486">Pardonu! Kiel la senpezaj nuboj <br>Antaŭe de la suno, tiel flugas <br>Malgranda zorgo antaŭ mia koro.</p>

 </div>

 <div class="repliko"> <div id="bw487" class="parolanto"> <span class="nomo">PILADO</span>.</div>

 <p id="bw488">Ne timu! Nur por trompi la danĝero <br>Sin ligis kun la timo. Ambaŭ estas <br>Kunuloj.</p>

 </div>

 <div class="repliko"> <div id="bw489" class="parolanto"> <span class="nomo">IFIGENIO</span>.</div>

 <p id="bw490">Tamen ne malnobla estas <br>La zorgo, kiu penas min averti, <br>Ke mi ne trompu mian reĝon, kiu <br>Por mi fariĝis kvazaŭ dua patro.</p>

 </div>

 <div class="repliko"> <div id="bw491" class="parolanto"> <span class="nomo">PILADO</span>.</div>

 <p id="bw492">La homon, kiu buĉas vian fraton!</p>

 </div>

 <div class="repliko"> <div id="bw493" class="parolanto"> <span class="nomo">IFIGENIO</span>.</div>

 <p id="bw494">La homon, kiu faris al mi bonon.</p>

 </div>

 <div class="repliko"> <div id="bw495" class="parolanto"> <span class="nomo">PILADO</span>.</div>

 <p id="bw496">Se la neces’ ordonas, ĝi ne estas <br>Maldanko.</p>

 </div>

 <div class="repliko"> <div id="bw497" class="parolanto"> <span class="nomo">IFIGENIO</span>.</div>

 <p id="bw498">Tamen restas ĝi maldanko; <br>Nur la neces’ ĝin senkulpigas.</p>

 </div>

 <div class="repliko"> <div id="bw499" class="parolanto"> <span class="nomo">PILADO</span>.</div>

 <p id="bw500">Prava <br>Vi estas antaŭ dioj, antaŭ homoj.</p>

 </div>

 <div class="repliko"> <div id="bw501" class="parolanto"> <span class="nomo">IFIGENIO</span>.</div>

 <p id="bw502">Sed mia propra koro ne silentas.</p>

 </div>

 <div class="repliko"> <div id="bw503" class="parolanto"> <span class="nomo">PILADO</span>.</div>

 <p id="bw504">Tro-severeco estas fiereco.</p>

 </div>

 <div class="repliko"> <div id="bw505" class="parolanto"> <span class="nomo">IFIGENIO</span>.</div>

 <p id="bw506">Mi tion ne esploras, mi nur sentas.</p>

 </div>

 <div class="repliko"> <div id="bw507" class="parolanto"> <span class="nomo">PILADO</span>.</div>

 <p id="bw508">Kun ĝusta sent’ vi devas vin adori.</p>

 </div>

 <div class="repliko"> <div id="bw509" class="parolanto"> <span class="nomo">IFIGENIO</span>.</div>

 <p id="bw510">Feliĉa estas kor’ nur tute pura.</p>

 </div>

 <div class="repliko"> <div id="bw511" class="parolanto"> <span class="nomo">PILADO</span>.</div>

 <p id="bw512">Vi tia vin konservis en la templo; <br>La vivo nin instruas esti malpli <br>Severa kontraŭ ni kaj la aliaj; <br>Vi ankaŭ tion lernos. Tiel strange <br>La homa gento estas konstruita, <br>Tiele ĉio estas reciproke <br>Interplektita kaj interligita, <br>Ke en si mem aŭ kun aliaj homoj <br>Neniu povas resti tute pura <br>Aŭ senkonfuza. Ni ne devas esti <br>Juĝantoj pri ni mem. La homo devas <br>Nur marŝi kaj observi sian vojon; <br>Ĉar tre malofte homo ĝuste taksas <br>Faritajn siajn farojn, sed li preskaŭ <br>Neniam scias taksi la faratajn.</p>

 </div>

 <div class="repliko"> <div id="bw513" class="parolanto"> <span class="nomo">IFIGENIO</span>.</div>

 <p id="bw514">Vi preskaŭ min konvinkis.</p>

 </div>

 <div class="repliko"> <div id="bw515" class="parolanto"> <span class="nomo">PILADO</span>.</div>

 <p id="bw516">Sed por kio <br>Konvinki, se elekto ne ekzistas? <br>Por savi fraton, vin kaj la amikon, <br>Nur unu voj’ ekzistas; tial restas <br>Nur la demand’, ĉu ni la vojon iras?</p>

 </div>

 <div class="repliko"> <div id="bw517" class="parolanto"> <span class="nomo">IFIGENIO</span>.</div>

 <p id="bw518">Ho, lasu min heziti! ĉar vi mem <br>Ne farus kun anima trankvileco <br>Tielan maljustaĵon kontraŭ homo, <br>De kiu vi ricevis nur bonfarojn.</p>

 </div>

 <div class="repliko"> <div id="bw519" class="parolanto"> <span class="nomo">PILADO</span>.</div>

 <p id="bw520">Se ni pereos, tiam vin atendas <br>Riproĉo pli severa, kondukanta <br>Al malesper’. Vi certe ne kutimis <br>Suferi perdojn, se nun, por eviti <br>Grandegan malfeliĉon, vi ne volas <br>Oferi eĉ vorteton de malvero.</p>

 </div>

 <div class="repliko"> <div id="bw521" class="parolanto"> <span class="nomo">IFIGENIO</span>.</div>

 <p id="bw522">Ho, se mi en mi portus viran koron, <br>Por kiu, se ĝi ion jam decidis, <br>Aliaj ĉiuj voĉoj restas mutaj!</p>

 </div>

 <div class="repliko"> <div id="bw523" class="parolanto"> <span class="nomo">PILADO</span>.</div>

 <p id="bw524">Vi vane ŝanceliĝas. Nun ordonas <br>La fera mano de la neceseco, <br>Kaj ĝia serioza signo estas <br>Plej alta leĝo, kiun eĉ la dioj <br>Obei devas. La nekonsilebla <br>Fratino de l’ eterna sorto regas <br>Silente. Se sur vin ĝi ion metis, <br>Vi tion portu! kaj se ĝi ordonis, <br>Plenumu sendispute. La ceteran <br>Vi ĉion scias. Baldaŭ mi revenos, <br>Por preni el la sankta via mano <br>De nia sav’ la belan sigelilon.</p>

 </div>

 </div>

 <div class="sceno"> <h5 id="bw525">SCENO KVINA.</h5> <div class="repliko"> <div id="bw526" class="parolanto"> <span class="nomo">IFIGENIO</span> (sola).</div>

 <p id="bw527">Mi sekvu lin; ĉar mi la miajn vidas <br>Urĝante en danĝero. Tamen ve! <br>La propra mia sorto min timigas. <br>Ĉu mi ne savu la esperon, kiun <br>Mi en soleco tiel bele nutris? <br>Ĉu la malbeno daŭru do eterne? <br>Ĉu tiu gent’ neniam sin relevu <br>Kun nova beno? Ĉio ja forpasas! <br>Feliĉo la plej bona kaj de l’ vivo <br>Plej belaj fortoj fine malaperas! <br>Pro kio do malben’ ne malaperus? <br>Ĉu tie ĉi kaŝita, deŝirita <br>De la kuranta sort’ de mia domo, <br>Mi vane do esperis, ke mi iam <br>Per pura mano kaj per pura koro <br>La makulitan domon senpekigos? <br>Apenaŭ mia frat’ en miaj brakoj <br>De sufereg’ mirakle resaniĝas, <br>Apenaŭ longe sopirita ŝipo <br>Alproksimiĝas, por min forkonduki <br>Al la haveno de la hejma lando, – <br>La surda neceseco sur min metas <br>Per fera mano jam duoblan krimon: <br>Forrabi sanktan, al mi konfiditan <br>Kaj adoratan bildon kaj samtempe <br>Fripone trompi viron, kiu zorgis <br>Pri mia vivo kaj pri mia sorto. <br>Ho, mi jam timas, ke en mia koro <br>Ekĝermi iam povas abomeno, <br>Ke la malam’ profunda de l’ titanoj <br>Rilate al la dioj de Olimpo <br>Jam ankaŭ mian delikatan bruston <br>Ekkaptus per ungegoj de vulturo! <br>Ho, bonaj dioj, savu min kaj savu <br>En la animo mia vian bildon! <br>En la oreloj la malnova kanto, <br>Jam forgesita, nun al mi resonas, <br>La kanto, kiun kantis kun teruro <br>La Parkoj, kiam de la ora seĝo <br>Tantalo falis. Ili mem suferis <br>Kun la amiko. En ilia brusto <br>Ventego bruis, kaj terura estis <br>Ilia kanto. En la infaneco <br>Mi aŭdis ĝin de mia vartistino; <br>Mi bone ĝin memoras.</p>

 <p id="bw528">Ho, gento de homoj, <br>Vi timu la diojn, <br>Ĉar ili regadon <br>Eterne posedas <br>Kaj povas ĝin uzi <br>Laŭ sia bontrovo.</p>

 <p id="bw529">Plej timu la homo, <br>Se dioj lin levis! <br>Sur rifoj kaj nuboj <br>Jen staras la seĝoj <br>Ĉe tabloj el oro.</p>

 <p id="bw530">Aperas malpaco, <br>Kaj falas la gastoj <br>Kun hont’ kaj ofendoj <br>En noktajn profundojn <br>Kaj tie ligitaj <br>Atendas nur vane <br>Justecon kaj juĝon.</p>

 <p id="bw531">Sed restas la mastroj <br>En festoj eternaj <br>Ĉe l’ tabloj el oro. <br>Kaj el la abismoj <br>La spir’ de l’ titanoj <br>Ofere falintaj <br>Per fumaj nubetoj <br>Al ili leviĝas.</p>

 <p id="bw532">Kaj ili deturnas <br>Benantan okulon <br>De tuta la gento, <br>Kaj eĉ en la nepo <br>La iam amitaj <br>La trajtoj de l’ avo <br>Jam ilin incitas.</p>

 <p id="bw533">Tiel kantis la Parkoj; <br>Kaj la ekzilito <br>En noktaj kavernoj <br>Aŭskultas la kanton <br>Kaj, pri la infanoj <br>Kaj nepoj pensante, <br>Balancas la kapon.</p>

 </div>

 </div>

 </div>

 <div class="akto" id="ifigenio-akto-5"> <h4 id="bw534">AKTO KVINA.</h4> <div class="sceno"> <h5 id="bw535">SCENO UNUA.</h5> <p id="bw536" class="scenajho"><span class="nomo" lang="el" title="Ne-Esperanta nomo. Lingvo: Greka">TOAS</span>. <span class="nomo" lang="el" title="Ne-Esperanta nomo. Lingvo: Greka">ARKAS</span>.</p>

 <div class="repliko"> <div id="bw537" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw538">Mi devas kun konfuz’ al vi konfesi, <br>Ke mi ne scias, kien la suspekton <br>Mi devas nun direkti. Ĉu ĝi estas <br>Ruzaĵo de l’ kaptitoj, kiuj penas <br>Sekrete kuri for? Ĉu la pastrino <br>Al ili donas helpon? Pli kaj pli <br>La famo kreskas, ke la ŝipo, kiu <br>Al ni alportis ambaŭ la fremdulojn, <br>Ankoraŭ ie staras en la golfo; <br>Kaj tiu frenezeco de la viro, <br>Kaj tiu resanktigo, la preteksto <br>De la prokrasto, vekas ĉiam pli <br>Suspekton kaj postulas singardecon.</p>

 </div>

 <div class="repliko"> <div id="bw539" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw540">Rapide al ni venu la pastrino! <br>Kaj poste iru, akre kaj rapide <br>Esploru, serĉu sur la tuta bordo, <br>De l’ promontoro ĝis la arbareto <br>De la diin’. Sed sanktan la profundon <br>Respektu; nur embuskon saĝe faru, <br>Ataku la fremdulojn kaj, trovinte, <br>Laŭ la kutimo via ilin kaptu.</p>

 </div>

 </div>

 <div class="sceno"> <h5 id="bw541">SCENO DUA.</h5> <div class="repliko"> <div id="bw542" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span> (sola).</div>

 <p id="bw543">Terure nun alternas la kolero <br>En mia kor’: jen kontraŭ ŝi, en kiu <br>Mi vidis tiel puran sanktulinon, <br>Jen kontraŭ mi, ĉar per malsevereco <br>Kaj per boneco mi ŝin mem edukis <br>Por la perfido. Homo tre facile <br>Alkutimiĝas al la sklava stato <br>Kaj baldaŭ lernas plenan obeadon, <br>Se oni lian tutan liberecon <br>Forprenas. Jes, se en la krudan manon <br>De la prapatroj miaj ŝi enfalus, <br>Ŝi estus ĝoja, se ŝi mem saviĝus, <br>Ŝi danke alte ŝatus sian sorton <br>Kaj antaŭ la altaro fremdan sangon <br>Volonte verŝus, kaj la necesaĵon <br>Ŝi nomus sankta devo. Dume nun <br>En ŝia brust’ boneco mia naskas <br>Deziron arogantan. Vane mi <br>Esperis, ke mi ŝin al mi alligos; <br>Ŝi mem por si preparas sian sorton. <br>Per flatoj ŝi akiris mian koron; <br>Se al la flatoj nun mi kontraŭstaros, <br>Ŝi per ruzaĵo kaj per trompo serĉos <br>Al si la vojon, kaj boneco mia <br>Al ŝi aperas kiel posedaĵo, <br>De longe jam al ŝi apartenanta.</p>

 </div>

 </div>

 <div class="sceno"> <h5 id="bw544">SCENO TRIA.</h5> <p id="bw545" class="scenajho"><span class="nomo">IFIGENIO</span>. <span class="nomo" lang="el" title="Ne-Esperanta nomo. Lingvo: Greka">TOAS</span>.</p>

 <div class="repliko"> <div id="bw546" class="parolanto"> <span class="nomo">IFIGENIO</span>.</div>

 <p id="bw547">Vi vokas! Kio vin al ni venigas?</p>

 </div>

 <div class="repliko"> <div id="bw548" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw549">Oferon vi prokrastis; diru, kial?</p>

 </div>

 <div class="repliko"> <div id="bw550" class="parolanto"> <span class="nomo">IFIGENIO</span>.</div>

 <p id="bw551">Al <span class="nomo" lang="el" title="Ne-Esperanta nomo. Lingvo: Greka">Arkas</span> ĉion klare mi rakontis.</p>

 </div>

 <div class="repliko"> <div id="bw552" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw553">De vi mi volus tion aŭdi.</p>

 </div>

 <div class="repliko"> <div id="bw554" class="parolanto"> <span class="nomo">IFIGENIO</span>.</div>

 <p id="bw555">Tempon <br>Al vi <span class="nomo">Diano</span> donas, por pripensi.</p>

 </div>

 <div class="repliko"> <div id="bw556" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw557">Mi pensas, ke ĉi tiu tempo estas <br>Tre taŭga por vi mem.</p>

 </div>

 <div class="repliko"> <div id="bw558" class="parolanto"> <span class="nomo">IFIGENIO</span>.</div>

 <p id="bw559">Se via koro <br>En la decid’ kruela rigidiĝis, <br>Por kio do vi venis? Reĝo, kiu <br>Postulas kruelaĵon, povas trovi <br>Sufiĉe da servantoj, kiuj ĝoje <br>Por rekompenco prenos sur sin mem <br>Duonon de l’ malbeno, kaj la reĝo <br>Almenaŭ ŝajne restus senmakula. <br>En peza nubo faras Jupitero <br>Decidojn, kaj sendatoj liaj portas <br>Pereon al la kapoj malfeliĉaj; <br>Sed li trankvile marŝas en la altoj, <br>Neatingebla dio en ventego.</p>

 </div>

 <div class="repliko"> <div id="bw560" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw561">La sankta lipo kantas nun sovaĝe.</p>

 </div>

 <div class="repliko"> <div id="bw562" class="parolanto"> <span class="nomo">IFIGENIO</span>.</div>

 <p id="bw563">Ne la pastrino nun al vi parolas, <br>Sed la filino de <span class="nomo">Agamemnono</span>. <br>De nekonata virgulin’ la vorto <br>Sanktecon por vi havis; nun subite <br>Al la princino volas vi ordoni? <br>Ho, ne! De la plej fruaj miaj jaroj <br>Mi lernis obeadon, en komenco <br>Al la gepatroj, poste al diino, <br>Kaj plej libera mi min ĉiam sentis <br>En obeado; tamen submetiĝi <br>Al kruda vorto kaj ordon’ kruela <br>De viro – tion mi neniam lernis.</p>

 </div>

 <div class="repliko"> <div id="bw564" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw565">Ne mi – malnova leĝ’ al vi ordonas.</p>

 </div>

 <div class="repliko"> <div id="bw566" class="parolanto"> <span class="nomo">IFIGENIO</span>.</div>

 <p id="bw567">Avide ni alligas nin al leĝo, <br>Se la pasion nian ĝi favoras. <br>Al mi alia, pli malnova leĝo <br>Parolas kaj ordonas kontraŭstari: <br>La leĝo, kiu diras, ke fremdulo <br>Por ĉiu homo devas esti sankta.</p>

 </div>

 <div class="repliko"> <div id="bw568" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw569">Videble la kaptitoj por vi estas <br>Tre karaj; ĉar de granda ekscitiĝo <br>Vi la plej ĉefan vorton de l’ saĝeco <br>Forgesas, kiu diras: ne incitu <br>La potenculon!</p>

 </div>

 <div class="repliko"> <div id="bw570" class="parolanto"> <span class="nomo">IFIGENIO</span>.</div>

 <p id="bw571">Sed ĉu mi parolas, <br>Ĉu mi silentas, vi ja scias, kio <br>En mia koro estas nun kaj ĉiam. <br>Ĉu rememoro pri egala sorto <br>Ne naskas la kompaton en la koro? <br>Kaj tiom pli en mia kor’! En ili <br>Min mem mi vidas. Antaŭ la altaro <br>Mi mem ja tremis, kaj la frua morto <br>Solene min ĉirkaŭis genuantan; <br>Jam la tranĉil’ ekbrilis, por trabori <br>La bruston, plenan de bolanta vivo, <br>Teruro trapenetris mian koron, <br>Mi fermis la okulojn, kaj – mirakle <br>Mi trovis savon. Se al ni la dioj <br>Favore sendis savon kontraŭ morto, <br>Ĉu ĝi ne estas nia sankta devo <br>Repagi tion al malfeliĉuloj? <br>Vi tion scias, vi min konas, tamen <br>Vi volas nun perforte min devigi!</p>

 </div>

 <div class="repliko"> <div id="bw572" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw573">Obeu la oficon, ne la reĝon!</p>

 </div>

 <div class="repliko"> <div id="bw574" class="parolanto"> <span class="nomo">IFIGENIO</span>.</div>

 <p id="bw575">Ha, ĉesu! ne beligu la perforton, <br>Ĝojantan de virina malforteco! <br>Libera mi naskiĝis, kiel viro. <br>Se nun la filo de <span class="nomo">Agamemnono</span> <br>Troviĝus antaŭ vi kaj vi altrudus <br>Al li postulon, kiun vi ne devas: <br>Li ankaŭ havas glavon, havas brakon, <br>Por siajn rajtojn antaŭ vi defendi. <br>Sed mi nenion havas krom la vortoj, <br>Kaj nobla viro devas dece ŝati <br>La vorton de virino.</p>

 </div>

 <div class="repliko"> <div id="bw576" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw577">Mi ĝin ŝatas <br>Pli, ol mi ŝatus glavon de la frato.</p>

 </div>

 <div class="repliko"> <div id="bw578" class="parolanto"> <span class="nomo">IFIGENIO</span>.</div>

 <p id="bw579">Ŝanĝiĝas la sukces’ en la batalo; <br>Ne taksu malamikon tro malforta. <br>Eĉ malfortulon la natur’ ne lasis <br>Sen helpo kontraŭ pugno de fortulo. <br>Ĝi al li donis ruzon, artifikojn; <br>Li cedas, li prokrastas, ĉirkaŭiras. <br>Jes, la fortul’ meritas la ruzaĵojn.</p>

 </div>

 <div class="repliko"> <div id="bw580" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw581">Ruzaĵon neniigas singardeco.</p>

 </div>

 <div class="repliko"> <div id="bw582" class="parolanto"> <span class="nomo">IFIGENIO</span>.</div>

 <p id="bw583">Animo pura ruzon ne bezonas.</p>

 </div>

 <div class="repliko"> <div id="bw584" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw585">Vin mem vi nesingarde ja kondamnas!</p>

 </div>

 <div class="repliko"> <div id="bw586" class="parolanto"> <span class="nomo">IFIGENIO</span>.</div>

 <p id="bw587">Ho, se vi vidus, kiel la animo <br>En mi batalas forte, por rebati <br>Malbonan tenton tuj en la komenco! <br>Do sendefenda antaŭ vi mi staras? <br>La belan peton, tiun ĉarman branĉon, <br>En mano de virino pli potencan <br>Ol glavo kaj ol lanco, vi forpuŝas? <br>Per kio do mi povas min defendi? <br>Ĉu mi miraklon petu de l’ diino? <br>Ĉu en mi mem jam forto ne ekzistas?</p>

 </div>

 <div class="repliko"> <div id="bw588" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw589">Mi vidas, ke la sorto de l’ fremduloj <br>Vin tre maltrankviligas. Kiuj estas <br>La viroj, kiuj tiom vin zorgigas?</p>

 </div>

 <div class="repliko"> <div id="bw590" class="parolanto"> <span class="nomo">IFIGENIO</span>.</div>

 <p id="bw591">La viroj – ili estas – mi supozas, <br>Ke ili estas grekoj.</p>

 </div>

 <div class="repliko"> <div id="bw592" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw593">Samlandanoj? <br>Kaj certe ja en vi ili revekis <br>La belan bildon de reveno hejmen?</p>

 </div>

 <div class="repliko"> <div id="bw594" class="parolanto"> <span class="nomo">IFIGENIO</span> (post mallonga silento).</div>

 <p id="bw595">Ĉu por kuraĝa, ne aŭdita faro <br>La rajton havas sole nur la viro? <br>Ĉu neeblaĵon sole li alpremas <br>Al sia forta kaj heroa brusto? <br>Sed kion oni nomas granda? Kio <br>Kun ekscitado levas la animon <br>De ĉiam ripetanta rakontanto, <br>Se ne la faro, kiu preskaŭ tute <br>Sukceson ne promesas, kiun tamen <br>Kuraĝa homo brave entreprenas? <br>Ĉu tiu, kiu sola en la nokto <br>Penetras en tendaron malamikan <br>Kaj kiel flamo ne antaŭvidita <br>Atakas furioze la dormantojn <br>Kaj vekiĝantojn, fine, atakita <br>De l’ leviĝintoj, tamen forrapidas <br>Kun multo da akiro, – ĉu li sola <br>Meritas gloron? Ĉu nur tiu, kiu <br>La vojon sendanĝeran malŝatante, <br>Kuraĝe pasas montojn kaj arbarojn, <br>Por landon liberigi de rabistoj? <br>Por ni nenio restas? Ĉu virino <br>Naturan sian rajton devas perdi? <br>Sovaĝa esti kontraŭ sovaĝuloj, <br>La rajton de la glav’ de vi forrabi <br>Laŭ maniero de amazoninoj <br>Kaj la premadon venĝi nur per sango? <br>En mia brusto ondas malkviete <br>Kuraĝa entrepreno: mi konscias, <br>Ke mi riproĉon grandan ne evitos, <br>Nek malfeliĉon, se ĝi ne sukcesos; <br>Sed mi al vi transdonas mian sorton, <br>Ho, dioj! Se vi amas la justecon, <br>Kiel pri vi glorante oni diras, <br>Ho, tiam montru ĝin per via helpo <br>Kaj nun per mi la veron vi honoru! <br>Jes, sciu, reĝo, estas preparata <br>Sekreta trompo. Vane vi demandos <br>Pri la kaptitoj; ili estas for <br>Kaj jam atingas la amikojn, kiuj <br>Ĉe l’ bordo ilin kun la ŝip’ atendas. <br>La pli maljuna, kiun la malsano <br>Ĉi tie kaptis kaj nun jam forlasis, – <br>Li estas – jes – <span class="nomo">Oresto</span>, mia frato; <br>La dua estas lia konfidato, <br>Amiko lia de l’ plej junaj jaroj, <br><span class="nomo">Pilado</span>. Ilin sendis Apolono <br>El Delfoj al ĉi tiu nia bordo, <br>Kun la ordon’ la bildon de <span class="nomo">Diano</span> <br>Forrabi kaj venigi la fratinon <br>Al li, kaj rekompence por ĉi tio <br>Al la persekutato de l’ furioj, <br>Al la kulpulo pri patrina sango <br>La liberiĝon li promesis doni. <br>Nin ambaŭ, kiuj tute solaj restas <br>El la Tantala domo, mi nun metis <br>En viajn manojn: pereigu nin, <br>Se via konscienco ĝin permesas!</p>

 </div>

 <div class="repliko"> <div id="bw596" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw597">Vi pensas, ke la skito la barbara <br>Aŭskultos tiun voĉon de la vero <br>Kaj de l’ homeco, kiun ne aŭskultis <br>La grek’ Atreo?</p>

 </div>

 <div class="repliko"> <div id="bw598" class="parolanto"> <span class="nomo">IFIGENIO</span>.</div>

 <p id="bw599">Ĝin aŭskultas ĉiu, <br>Sub kiu ajn ĉielo li naskiĝis, <br>Se nur la fonto de la vivo pure <br>Tra lia brusto fluas. – Kion, reĝo, <br>Vi nun por ni silente en la koro <br>Preparas? Se ĝi estas pereigo, <br>Ho, tiam min mortigu la unuan! <br>Ĉar nune, kiam plu nenia savo <br>Por ni jam restas, nun mi plene sentas <br>La tutan terurecon de l’ danĝero, <br>En kiun mi per miaj propraj manoj <br>Nun ĵetis miajn karajn. Ve, ho ve! <br>Mi vidos ilin antaŭ mi ligitajn! <br>Kun kia koro diros mi adiaŭ <br>Al mia frato, kiun mi mortigas? <br>Neniam en okulojn la amatajn <br>Mi povos plu rigardi!</p>

 </div>

 <div class="repliko"> <div id="bw600" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw601">Do tiele <br>Per arta elpensado la trompistoj <br>Elteksis reton ĉirkaŭ via kapo <br>Al vi, la longatempe izolita! <br>El tio, kion via kor’ deziris, <br>Facile ili faris por vi kredon!</p>

 </div>

 <div class="repliko"> <div id="bw602" class="parolanto"> <span class="nomo">IFIGENIO</span>.</div>

 <p id="bw603">Ne, reĝo, ne! Min trompi oni povus, <br>Sed tiuj estas veraj kaj fidelaj. <br>Se la esplor’ alie al vi montros, <br>Vi tiam povas ilin pereigi, <br>Vi tiam min forpuŝu kaj pro puno <br>Por mia malsaĝeco min forpelu <br>Al la malgaja kaj senhoma bordo <br>De rifa kaj sovaĝa insuleto! <br>Sed se montriĝos, ke la viro estas <br>La kara kaj amata mia frato, <br>Ho, tiam lasu nin libere iri, <br>Kaj kiel antaŭ nun por la fratino, <br>Vi nun por la gefratoj estu bona! <br>La patro mia mortis de l’ edzino, <br>Kaj ŝi de l’ filo. Lasta la espero <br>De la Atrea gent’ sur li teniĝas. <br>Permesu do, ke mi kun pura koro <br>Kaj pura mano iru al la hejmo, <br>Por tie nian domon senpekigi! <br>Plenumu vian vorton! Vi promesis, <br>Ke se mi iam havos la eblecon <br>Reiri al la miaj, vi min lasos: <br>Nun la ebleco venis. Reĝa vorto <br>Ne estas kiel vorto de simpluloj: <br>Li ne promesas nur por embarase <br>Momente liberiĝi de l’ petanto, <br>Li ankaŭ ne promesas, se li kredas, <br>Ke la plenum’ neniam povas veni. <br>Nur tiam li eksentas la altecon <br>De la valoro sia, se li povas <br>Feliĉon doni al la atendanto.</p>

 </div>

 <div class="repliko"> <div id="bw604" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw605">Simile kiel fajro kontraŭ akvo <br>Batale sin defendas kaj muĝante <br>Ekstermi penas sian malamikon, <br>Tiele nun batalas la kolero <br>En mia brusto kontraŭ viaj vortoj.</p>

 </div>

 <div class="repliko"> <div id="bw606" class="parolanto"> <span class="nomo">IFIGENIO</span>.</div>

 <p id="bw607">Ho, lasu do, ke via favorkoro, <br>Simila al la sankta oferflamo, <br>Por mi ekbrilu, dolĉe ĉirkaŭata <br>De danko kaj de beno kaj de ĝojo!</p>

 </div>

 <div class="repliko"> <div id="bw608" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw609">Ho, dioj, kiel ofte tiu voĉo <br>Min kvietigis!</p>

 </div>

 <div class="repliko"> <div id="bw610" class="parolanto"> <span class="nomo">IFIGENIO</span>.</div>

 <p id="bw611">Donu vian manon, <br>Ĝi estu por mi signo de la paco!</p>

 </div>

 <div class="repliko"> <div id="bw612" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw613">Tro multe vi postulas tro rapide.</p>

 </div>

 <div class="repliko"> <div id="bw614" class="parolanto"> <span class="nomo">IFIGENIO</span>.</div>

 <p id="bw615">Bonfaroj ne bezonas pripensadon.</p>

 </div>

 <div class="repliko"> <div id="bw616" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw617">Tre multe! ĉar tre ofte post la bono <br>Ja sekvas la malbono.</p>

 </div>

 <div class="repliko"> <div id="bw618" class="parolanto"> <span class="nomo">IFIGENIO</span>.</div>

 <p id="bw619">Nur la dubo <br>Malbonon povas fari el la bono. <br>Ne dubu, sed plenumu mian peton <br>Libere, kiel diktas via sento!</p>

 </div>

 </div>

 <div class="sceno"> <h5 id="bw620">SCENO KVARA.</h5> <p id="bw621" class="scenajho"><span class="nomo">ORESTO</span> (armita). LA SAMAJ.</p>

 <div class="repliko"> <div id="bw622" class="parolanto"> <span class="nomo">ORESTO</span> (turnita al la scenejo).</div>

 <p id="bw623">Duoble streĉu ĉiujn viajn fortojn, <br>Rebatu ilin, restas nur momento! <br>Ne cedu, kovru vojon al la ŝipo <br>Por mi kaj la fratino! Venu tuj! <br><span class="sceninstrukcio">(Al <span class="nomo">Ifigenio</span>, ne vidante la reĝon.)</span> <br>Ni estas perfiditaj. Tre malmulte <br>Da tempo ni disponas por la kuro. <br>Rapidu! <br><span class="sceninstrukcio">(Li ekvidas la reĝon.)</span></p>

 </div>

 <div class="repliko"> <div id="bw624" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span> (kaptante la glavon).</div>

 <p id="bw625">Tie, kie mi alestas, <br>Neniu povas teni nepunate <br>La glavon nudigitan!</p>

 </div>

 <div class="repliko"> <div id="bw626" class="parolanto"> <span class="nomo">IFIGENIO</span>.</div>

 <p id="bw627">Ne profanu <br>Per furiozo kaj per mortigado <br>La templon de l’ diin’. Al la amaso <br>Ordonu stari pace kaj aŭskultu <br>Pastrinon kaj fratinon!</p>

 </div>

 <div class="repliko"> <div id="bw628" class="parolanto"> <span class="nomo">ORESTO</span>.</div>

 <p id="bw629">Diru, kiu <br>Li estas, tiu, kiu nin minacas?</p>

 </div>

 <div class="repliko"> <div id="bw630" class="parolanto"> <span class="nomo">IFIGENIO</span>.</div>

 <p id="bw631">Respektu en li reĝon, kiu estis <br>Por mi la dua patro! Ne koleru <br>Min, frato! La infana mia koro <br>Konfide metis nian tutan sorton <br>En lian manon. Vian entreprenon <br>Konfesis mi al li kaj mi tiele <br>Animon mian savis de perfido.</p>

 </div>

 <div class="repliko"> <div id="bw632" class="parolanto"> <span class="nomo">ORESTO</span>.</div>

 <p id="bw633">Ĉu pace li permesas forveturon?</p>

 </div>

 <div class="repliko"> <div id="bw634" class="parolanto"> <span class="nomo">IFIGENIO</span>.</div>

 <p id="bw635">Min silentigas via nuda glavo.</p>

 </div>

 <div class="repliko"> <div id="bw636" class="parolanto"> <span class="nomo">ORESTO</span> (enigante la glavon en la ingon).</div>

 <p id="bw637">Parolu! mi obeas viajn vortojn.</p>

 </div>

 </div>

 <div class="sceno"> <h5 id="bw638">SCENO KVINA.</h5> <p id="bw639" class="scenajho">LA SAMAJ. <span class="nomo">PILADO</span> kaj tuj post li <span class="nomo" lang="el" title="Ne-Esperanta nomo. Lingvo: Greka">ARKAS</span> (ambaŭ kun nudigitaj glavoj).</p>

 <div class="repliko"> <div id="bw640" class="parolanto"> <span class="nomo">PILADO</span>.</div>

 <p id="bw641">Ne perdu tempon! Jam la lastajn fortojn <br>La niaj nun kolektis; repaŝante, <br>Cedante malrapide, ili estas <br>Premataj en direkto al la maro. <br>Sed kian paroladon inter princoj <br>Mi vidas! Tio estas ja sendube <br>La respektata kapo de la reĝo!</p>

 </div>

 <div class="repliko"> <div id="bw642" class="parolanto"> <span class="nomo" lang="el" title="Ne-Esperanta nomo. Lingvo: Greka">ARKAS</span>.</div>

 <p id="bw643">Kviete, kiel ĝi al vi konvenas, <br>Vi, reĝo, staras kontraŭ malamikoj. <br>La aroganta entrepreno estos <br>Punita baldaŭ. La anar’ ilia <br>Falante cedas; jam la ŝipo estas <br>En niaj manoj. Vi nur vorton diru, <br>Kaj tuta ĝi en fajro staros.</p>

 </div>

 <div class="repliko"> <div id="bw644" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw645">Iru, <br>Al la popol’ ordonu trankviliĝi! <br>Neniu tuŝu nun la malamikojn, <br>Dum ni parolas! <br><span class="sceninstrukcio">(<span class="nomo" lang="el" title="Ne-Esperanta nomo. Lingvo: Greka">Arkas</span> foriras.)</span></p>

 </div>

 <div class="repliko"> <div id="bw646" class="parolanto"> <span class="nomo">ORESTO</span>.</div>

 <p id="bw647">Mi akceptas. Iru, <br>Amiko mia kara, kaj kolektu <br>La reston de l’ anaro! kaj silente <br>Atendu, ĝis ni vidos, kian finon <br>Al niaj faroj la ĉiel’ preparis! <br><span class="sceninstrukcio">(<span class="nomo">Pilado</span> foriras.)</span></p>

 </div>

 </div>

 <div class="sceno"> <h5 id="bw648">SCENO SESA.</h5> <p id="bw649" class="scenajho"><span class="nomo">IFIGENIO</span>. <span class="nomo" lang="el" title="Ne-Esperanta nomo. Lingvo: Greka">TOAS</span>. <span class="nomo">ORESTO</span>.</p>

 <div class="repliko"> <div id="bw650" class="parolanto"> <span class="nomo">IFIGENIO</span>.</div>

 <p id="bw651">Mi tremas. Antaŭ ol komencas vi paroli, <br>Mi petas, liberigu min de zorgoj! <br>Mi timas malfeliĉon, se vi, reĝo, <br>La voĉon de l’ justeco ne aŭskultos, <br>Aŭ vi, ho mia frato, ne retenos <br>La rapideman flamon de l’ juneco.</p>

 </div>

 <div class="repliko"> <div id="bw652" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw653">Mi, kiel pli maljuna, estas preta <br>Reteni la koleron. Diru, kiel <br>Vi pruvos, ke vi vere estas filo <br>De l’ reĝ’ <span class="nomo">Agamemnono</span> kaj la frato <br>De ŝi?</p>

 </div>

 <div class="repliko"> <div id="bw654" class="parolanto"> <span class="nomo">ORESTO</span>.</div>

 <p id="bw655">Jen, vidu, estas tiu glavo, <br>Per kiu li batalis kun Trojanoj. <br>De lia mortiginto mi ĝin prenis <br>Kaj mi la diojn petis, ili donu <br>Al mi la kuraĝecon kaj la brakon <br>Kaj la feliĉon de la granda reĝo, <br>Sed nur pli belan morton. Nun elektu <br>El viaj militistoj la plej noblan <br>Kaj lin batale kontraŭ mi starigu! <br>Nenie sur la tero al fremdulo <br>Tiela peto estas rifuzata.</p>

 </div>

 <div class="repliko"> <div id="bw656" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw657">Ĉe ni antikva moro al fremdulo <br>Neniam donis tiun rajton.</p>

 </div>

 <div class="repliko"> <div id="bw658" class="parolanto"> <span class="nomo">ORESTO</span>.</div>

 <p id="bw659">Sekve <br>De vi kaj mi la moro komenciĝu! <br>Per imitado tuta la popolo <br>La noblan agon de l’ reganto baldaŭ <br>Sanktigos kiel leĝon. Mi batalu <br>Ne sole por ni mem, – sed mi, fremdulo, <br>Batalu por la rajtoj de fremduloj! <br>Se mi pereos, tiam decidiĝos <br>Kun mia sorto ankaŭ sort’ ilia; <br>Sed se mi havos la feliĉon venki, <br>Neniam paŝu sur ĉi tiun bordon <br>Fremdulo, kiun ne renkontos tuj <br>Rigardo de la plej helpema amo, <br>Kaj ĉiu forŝipiĝu konsolita!</p>

 </div>

 <div class="repliko"> <div id="bw660" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw661">Vi al mi ŝajnas inda, ho, junulo, <br>La patrojn, kiujn vi la viaj nomas. <br>Tre multe da kuraĝaj, noblaj viroj <br>Min akompanas; sed en mia aĝo <br>Mi mem ankoraŭ kontraŭ malamiko <br>Volonte staras, kaj mi estas preta <br>Kun vi la sorton provi de l’ batalo.</p>

 </div>

 <div class="repliko"> <div id="bw662" class="parolanto"> <span class="nomo">IFIGENIO</span>.</div>

 <p id="bw663">Ho ne, ho ne! Tielan sangan pruvon <br>La dioj ne permesos! Prenu for <br>De l’ glavo vian manon! Pensu, reĝo, <br>Pri mi kaj mia sorto! La batalo <br>Rapide decidita eternigas <br>La viron; se eĉ falas li, la kanto <br>Lin gloras. Tamen la senfinaj larmoj <br>De la restintoj, do virin’ amata, <br>Ne estas kalkulataj; la poeto <br>Silentas pri la miloj de la tagoj <br>Kaj de la noktoj, kiam orfigita <br>Animo vane vokas la perditon, <br>Silente konsumiĝas, sopirante. <br>Min mem avertis tuj en la komenco <br>La zorgo, ke min trompo de rabisto <br>Ne ŝtelu for el mia rifuĝejo <br>Kaj ne fordonu min al la sklaveco. <br>Kaj diligente faris mi demandojn, <br>Pri ĉio plej detale informiĝis <br>Postulis signojn, kaj nun mia koro <br>Jam estas tute certa. Vidu tie <br>Sur lia dekstra mano la makulon <br>Tristelan, kiu tuj post la naskiĝo <br>Ĉe li aperis kaj pri kiu diris <br>La pastro, ke ĝi estas antaŭsigno <br>De peza faro, kiun por la mano <br>Rezervis la destino. Kaj duoble <br>Konvinka por mi estas la cikatro <br>Ĉi tie, ĝuste super lia brovo. <br>Ankoraŭ kiam estis li infano, <br><span class="nomo">Elektro</span> iam per nesingardeco <br>Faligis lin; li trafis tripiedon <br>Kaj vundis brovon. – Jes, ĝi estas li! <br>Kaj ĉu la simileco al la patro, <br>Ĉu la interna ĝoj’ de mia koro <br>Ne estas certigantaj atestantoj?</p>

 </div>

 <div class="repliko"> <div id="bw664" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw665">Kaj se eĉ viaj vortoj ĉiun dubon <br>En mi forigus, kaj eĉ se mi bridus <br>En mia brusto tutan la koleron, <br>Ni tamen devus inter ni decidi <br>Per bataliloj: pacon mi ne vidas. <br>Ĉar ili venis, – vi ĝin mem konfesas, <br>Por rabi for la bildon de l’ diino; <br>Ĉu mi trankvile tion ĉi toleru? <br>La greko ofte ĵetas avidege <br>Okulon al trezoroj malproksimaj <br>De la barbaroj, al la ora felo, <br>Aŭ al ĉevaloj, al filinoj belaj; <br>Ne ĉiam tamen ruzo kaj perforto <br>Kun malhoneste akirita havo <br>Feliĉe ilin hejmen revenigis.</p>

 </div>

 <div class="repliko"> <div id="bw666" class="parolanto"> <span class="nomo">ORESTO</span>.</div>

 <p id="bw667">La bild’, ho reĝo, nin ne malpacigu! <br>Nun jam klariĝis la eraro, kiun <br>La dio metis ĉirkaŭ nian kapon, <br>Simile al vualo, kiam li <br>Deziris, ke ĉi tien ni vojaĝu. <br>Mi petis, ke li donu al mi helpon, <br>Por liberiĝi de l’ furioj; tiam <br>La dio diris: “Kiam la fratinon, <br>Restantan kontraŭvole en la templo <br>De l’ malproksima bordo de Taŭrido, <br>Vi revenigos en la grekan landon, <br>Vi tiam liberiĝos de l’ malbeno.” <br>Ni pensis, ke la vortoj de la dio <br>Koncernas la fratinon de li mem, <br>Li tamen pensis vin! La fortaj ĉenoj <br>Nun falis; vi, senkulpa virgulino, <br>Denove apartenas al la viaj. <br>Vi min ektuŝis, kaj mi resaniĝis; <br>En viaj brakoj min la lastan fojon <br>Atakis la malsano plej kruele <br>Kaj plej terure skuis mian cerbon; <br>Sed tuj, kiel serpento en kavernon, <br>Ĝi fulme malaperis. Kaj per vi <br>Mi ĝuas nun denove plej libere <br>La lumon de la tago. La decido <br>De la diino nun al mi montriĝas <br>En plena brilo. Kiel sanktan bildon, <br>Al kiu per mistera dia vorto <br>La sorto de la urbo alligiĝis, <br>Ŝi vin forprenis, la protektantinon <br>De nia domo, kaj ŝi vin konservis <br>En sia sankta kaj silenta loko, <br>Ke vi fariĝu beno por la frato <br>Kaj por la viaj. Kiam ĉia savo <br>Jam ŝajnis senespere forperdita, <br>Vi ĉion nun al ni redonas. Reĝo! <br>Direktu vian koron al la paco! <br>Vi ne malhelpu, ke ŝi resanktigu <br>La patran domon, ke ŝi min redonu <br>Al la palaco pente purigita <br>Kaj kronu min per la antikva krono! <br>Redonu por la beno, kiun ŝi <br>Al vi alportis; rajton pli proksiman <br>Al ŝia frato nun permesu ĝui! <br>La forton kaj la ruzon, de la viroj <br>Plej grandan gloron, kovras nun per honto <br>La vero de ĉi tiu alta koro, <br>Kaj pura kaj infana konfideco <br>Al nobla vir’ ricevas rekompencon.</p>

 </div>

 <div class="repliko"> <div id="bw668" class="parolanto"> <span class="nomo">IFIGENIO</span>.</div>

 <p id="bw669">Memoru vian vorton! La parolo <br>El la sincera kaj fidela buŝo <br>Vin tuŝu! Nin rigardu! La okazo <br>Por tia nobla far’ ne ofte venas. <br>Vi ne rifuzos; cedu!</p>

 </div>

 <div class="repliko"> <div id="bw670" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw671">Bone, iru!</p>

 </div>

 <div class="repliko"> <div id="bw672" class="parolanto"> <span class="nomo">IFIGENIO</span>.</div>

 <p id="bw673">Ne tiel, mia reĝ’! Sen via beno <br>Kaj kontraŭ via volo mi ne iros. <br>Nin ne forpelu! Ĉarma kora rajto <br>De reciproka gastameco ligu <br>Nin ambaŭ: kaj tiele ne por ĉiam <br>Ni estos disigitaj. Tiel same <br>Profunde, kiel mian propran patron, <br>Mi amas vin per mia tuta koro, <br>Kaj tiu sento restos por eterne. <br>Se iam eĉ la plej malgrava homo <br>El via gento al orelo mia <br>Alportos sonon de la lingvo, kiun <br>El via buŝo aŭdi mi kutimis, <br>Kaj sur la plej malriĉa mi rimarkos <br>La karan formon de la vesto via: <br>Mi tiam lin akceptos kiel dion, <br>Mi mem al li pretigos la kuŝejon, <br>Sidigos lin sur seĝo ĉe la fajro, <br>Demandos nur pri vi kaj via sorto. <br>La dioj al vi donu rekompencon <br>Por viaj faroj, via bonkoreco! <br>Adiaŭ! Turnu vin al ni kaj donu <br>Al mi elkoran vorton de disiĝo! <br>Ho, tiam pli kviete al la veloj <br>La vento blovos, kaj pli trankvilige <br>El la okuloj de la foriranto <br>Silentaj larmoj fluos. Ho, adiaŭ! <br>Por signo de antaŭa amikeco <br>La dekstran manon vi al mi etendu!</p>

 </div>

 <div class="repliko"> <div id="bw674" class="parolanto"> <span class="nomo" lang="el" title="Ne-Esperanta nomo. Lingvo: Greka">TOAS</span>.</div>

 <p id="bw675">Adiaŭ!</p>

 </div>

 </div>

 </div>

 <div> <p id="bw676">Fino.</p>

 </div>

 </div>

 <br class="rompo"> </div>

 <script src="../js/jquery-3.4.1.slim.min.js"></script><script type="module" src="/py/js.py?m=tutateksto&amp;v=1587754225"></script> </body>

 </html>

 